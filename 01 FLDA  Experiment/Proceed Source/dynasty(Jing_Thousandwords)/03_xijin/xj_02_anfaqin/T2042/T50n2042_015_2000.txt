名我入涅槃如此三昧亦隨我滅七萬七千本生經亦隨我滅一萬阿毘曇亦從我滅多弟子知憍慢心滅作是念我之和上悉皆不如尊者商那和修於尊者所深生敬重尊者商那和修隨其因緣為說聽法皆得阿羅漢商那和修語優波多言如來以法付囑尊者摩訶迦葉迦葉便以付囑我和上阿難和上以法付囑於我我今以法付囑於汝此摩突羅國有善男子名提地迦汝當度使出家付其佛法即時尊者商那和修飛騰虛空作十八變便入涅槃尊者多將萬八千羅漢供養舍利即為起塔尊者優波多在摩突羅國那羅拔利精舍阿練若處住時北方有一男子念佛出家讀誦三藏善能說法所到之處三契經偈然後說法後自思惟厭惓如此經頌之事欲求坐禪聞摩突羅國有優波多雖無相好教授禪法最為第一即到其所合掌白言唯願尊者教我禪法尊者多觀察此人必應現身獲得漏盡復更思惟此人今者應教何法而登聖位乃知其人為他說法當入聖位尊者多語彼比丘曰爾隨我當教授汝比丘答言唯願奉教尊者語言汝於今夜宜應為人演說法教比丘即便作三契唄而欲說法問尊者言當說何法尊者答言當說多聞有五事利益善解諸大善知諸陰善知諸入善知十二因緣自善解了不從他受悟三契唄已說法已竟便得阿羅漢多語言子擲籌著窟中充其一數爾時宿羅城中有一商主名為天護於佛法中生敬信心恒樂施與欲入大海求於珍寶而作是言我今入海安隱得還當於佛法作般遮于瑟護佛法神當擁護我即便發引到於寶所大取珍寶安隱迴還時有羅漢比丘尼入定觀察彼長者竟為作不觀見必作重復思惟誰為福田知有一萬八千羅漢二倍學人及以生死持淨戒者當為福田又觀此眾誰為上座而是上座為是羅漢為是凡夫知非羅漢乃至復非須陀洹人乃是淨持戒人名阿沙羅我若發悟必受我語即往僧中語上座言上座何不好自莊嚴上座意解謂嫌髮長衣服垢膩即剃鬚髮淨自澡浴比丘尼念言上座不解我語後日更至上座前亦作是言何不自嚴飾上座謂為衣色不正便更染衣而來僧中比丘尼復至上座阿沙羅前又作是言何不好自莊嚴上座瞋言我淨澡浴著新染衣有何不莊嚴比丘尼言此非佛法中莊嚴佛法得須陀洹斯陀含阿羅漢是名莊嚴又復問言上座汝聞天護長者入大海還欲作般遮于瑟不上座答言已知又問福田之人可有幾許汝為知不答言不知比丘尼言作福田者純阿羅漢有萬八千在學地人淨持戒者二倍羅漢汝為上座云何以此有漏之心最初受他供養恭敬上座聞已便欲悲泣比丘尼言何以悲泣上座答言我今年老云何能得得盡諸漏比丘尼言佛法現在令人得果不擇時節大善丈夫之所讚歎但能修行必能盡漏一切時中常能與果上座今可往那羅拔利阿練若處尊者多今現在彼當教授汝於是上座便往其所尊者多即出迎接以水與之使令洗上座言不見長老優波多終不洗諸弟子言此是多即時洗而入尊者多教化檀越作好飲食洗浴眾僧洗浴既已優波多時使維那打搥揵作是唱言恭敬解脫羅漢悉入禪坊時阿沙羅睡不覺唱輒入禪坊入已復睡眾僧作制其若睡者擎燈供養時阿沙羅最為上座先在前睡維那即便捉燈著前而三彈指阿沙羅覺起而擎燈巡坐供養尊者多入火光三昧萬八千羅漢亦皆同入火光三昧阿沙羅見已歡喜覆自慚愧即說偈言和合共一處跏趺如龍蟠咸皆在地敷定心而端嚴皆入勝三昧光明如燈樹稟形同是人瞻仰所不及尊者見阿沙羅其心調順即授以法得阿羅漢與籌著窟中於是阿沙羅還於本國比丘尼見上座來而語之言今始端嚴上座答言蒙汝恩故今得端嚴爾時長者天護即作般遮于瑟聚集十六萬八千羅漢復有二倍學人淨持戒者時此眾中阿沙羅最為上座而為願所施極少受果報勝長者問言佛種種說法云何九十日正見上座作此二語上座答言子為欲發汝本善根故汝今知不過去九十一劫毘婆尸佛時我之與汝俱為商主莊嚴船舫得入大海大齎珍寶到於沙壇即以珍寶聚於沙上為毘婆尸佛作塔有天神言過七日已當有大浪水將汝安隱至閻浮提而作供養我之與汝以造塔緣九十一劫不墮三惡八難之處常生人天重以斯業又於今日我得羅漢而汝遭值最勝福田得供養是一萬八千阿羅漢等此非少施果報極多也長者子生死長遠何以不入佛法出家時長者子即便出家得阿羅漢尊者優波多在那羅拔利阿練若處爾時摩突羅國有一婆羅門深著我見有優婆塞語婆羅門言何處有我婆羅門言誰說無我法優婆塞言尊者多純說無我之法於是婆羅門即往阿練若處見尊者多與千萬眾前後圍繞而為說法尊者多見婆羅門已知其心念為說無我及無我所亦無有人亦無丈夫無有眾生諸陰皆是生滅之法亦復皆是苦空之法婆羅門聞說此法即斷身見悟須陀洹出家學道得阿羅漢尊者多語之言取籌擲著窟中尊者優波多在摩突羅國時有一族姓子出家恒患睡眠教授與法常復睡眠尊者教語遣令向阿練若處坐一樹下覆復睡眠尊者多於其坐處周匝化作深千肘坑忽便驚覺極大惶怖心念和上優波多即時尊者多化作一小徑得使通行便從中過至尊者所教授已還遣本處去至樹下生大歡喜和上脫我深坑之難尊者即立其前語言此坑不深若墮三惡道坑有墮生老病死之坑甚深於此汝若不見聖諦生老病死之坑復過於此聞此生老病死坑已便離睡眠精進思惟得阿羅漢尊者多即遣擲籌使著窟中尊者優波多在那羅拔利阿練若處時東國有一族姓子於佛法中出家學道善能營事所至到處諸比丘眾皆共勸請使知僧事作如是言長老必營僧事檀越因汝得生善根眾僧因汝獲得供養時彼比丘厭倦多事不肯營理聞優波多教