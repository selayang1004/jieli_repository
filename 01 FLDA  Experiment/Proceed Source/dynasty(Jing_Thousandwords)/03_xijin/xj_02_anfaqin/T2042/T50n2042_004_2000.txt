本無異王聞是語踊躍歡喜詣菩提樹觀樹而言頻婆娑羅王等所不能作我於今日當作二種云何二種一者當造千杖寶瓶以盛香汁灌菩提樹二者當作般遮于瑟極大之會王便即以金銀琉璃作千寶瓶滿中香湯以灌於樹并眾花鬘末香塗香復莊嚴之王自洗浴著新淨衣受持八齋上高樓上遍觀四方諸佛弟子聲聞之眾修正見者諸根寂定摧滅欲結人天阿修羅等所應供養者願見憐愍受我之請諸樂禪定及智慧者解脫眾僧最勝真子善逝法中之所生者哀受我請居住罽賓晝夜無畏摩訶婆那離越諸聖亦垂哀愍而受我請阿耨大池峻嶮之處及與河邊諸山谷間舍利窟住者香山住者皆願垂矜受我之請王如是請已四方來者三十萬僧十萬僧者是阿羅漢二十萬僧者是須陀洹斯陀含阿那含及清淨凡夫悉皆就座唯留上座所坐之處無敢坐者王問上座以何義故坐此空處答言更有上座當坐此處王復問言更有上座大於汝耶夜舍答言昔佛所記師子吼中最為第一名賓頭盧跋羅豆婆闍尊重於我王聞此語衣毛皆如迦曇花樹又問言頗有得見如來者不夜舍答言有賓頭盧阿羅漢見佛在時王言可得見不答言正爾當來使王見之王歡喜而言我得極大利益今哀愍我第一得見賓頭盧即便合掌瞻仰而待見賓頭盧猶如半月亦如鵝王與數千萬阿羅漢等從空中來下坐上座頭三十萬眾皆起恭敬王見賓頭盧頭白眉秀身體相好如辟支佛即為作禮五體投地嗚尊者足起而說於偈言如來雖滅度尊者補處生哀愍垂教授我當隨順行說此偈已問尊者言見如來不答言我見色如金聚面如滿月三十二相莊嚴其身梵音深妙大悲窟宅王又問言於何處見尊者言佛與五百阿羅漢等在王舍城夏安居時我在其中見盛福田在舍衛國現大神變摧外道時莊嚴化佛次第上至阿迦膩吒我於爾時亦在其中佛在忉利天為母說法諸天圍繞來下之時我亦在其中至僧伽戶沙池側時我亦在其中蓮花比丘尼化作轉輪聖王具足千子禮佛足時亦在其中蘇摩伽帝滿富城內請佛之時五百羅漢各現神變至滿富城我於爾時化作寶山寶窟中坐往滿富城佛入王舍城次行乞食汝以土施羅提多合掌隨喜佛記汝時我亦得見王又問言尊者近來在何處住尊者答言在香山住復問言曰將從幾許答言六萬大王且止何須多問日時已到可與僧食食訖當更為王具說王言請從尊者教先發起我念佛之心灌菩提樹然後與食王喚維那薩娑蜜多而語之言我以十萬兩金施於眾僧以千寶瓶盛滿香湯灌菩提樹可打揵搥稱我名字用為檀越作般遮于瑟王子駒那羅左右面立不發口言便舉手指我倍與之見人皆笑王亦自笑語羅提多汝所為也答言人眾極多貪福者眾王復言曰我以三十萬兩金奉施於僧以三千寶瓶盛滿香湯灌菩提樹時駒那羅復舉四指王語羅提多誰與我競羅提多長跪而言誰能敢與人帝共競駒那羅嬰孩小兒與父戲耳王右顧見駒那羅即語上座言我盡庫藏一切宮人并諸輔相及與我身子駒那羅等一切施僧請稱我名般遮于瑟布施已訖僧為願受願竟於菩提樹四邊縛格自上其上以四千寶瓶盛滿香湯灌菩提樹灌菩提樹已欲與僧食上座夜舍言王遇勝福田莫生優劣心王自行食乃至於沙彌時有二沙彌行和敬法一者以用施於彼彼還以而與此此以餅復施於彼彼亦用餅還與施之此更復以歡喜丸用施於彼彼亦還以歡喜丸而復報與王見是已笑而言曰如小兒戲耳時王行食到上座頭上座問言王見非威儀事能不生嫌心耶王言不也見二沙彌如小兒戲上座言大王莫生譏嫌此二沙彌是俱解脫阿羅漢也王聞是語生歡喜心而自念言我今當施一切眾僧人一張時二沙彌已知王心作是思惟今當使王倍生信敬於是二沙彌一者具鑊一者辦染具王見是已語沙彌言欲作何物沙彌言王以我故欲與眾僧人一張今辦染具欲以染之王聞此語便自念言彼二沙彌已知我心王大歡喜五體投地禮沙彌足起合掌言我之眷屬極得大利獲勝福田今盡我力而用布施語沙彌言以汝之故一切眾僧人與三衣於是便造般遮于瑟以四十萬兩金國土宮人輔相己身子駒那羅等盡施眾僧而還歸家阿恕伽王信敬具足起八萬四千塔作般遮于瑟竟閻浮提內多分之一信向佛法阿恕伽王弟名宿大哆信敬外道譏說佛法作是言出家沙門無有得解脫者時阿恕伽王語宿大哆言何以知之答言諸沙門等不修苦行好著樂事故阿恕伽王語宿大哆言汝今莫於不可信處而強生信可信之處而不信敬於佛法僧應生重信阿恕伽王曾於一時共宿大哆出行遊獵見一婆羅門五熱炙身宿大哆心生信敬往到其邊禮足問言苦行以來經今幾時答言經十二年常何所食答言食食根著何物衣答言著於草衣為鋪何物答言鋪草為座問言汝今所行何事最苦答言唯見蟲鹿牉合之時欲心熾盛以此為苦宿大哆言汝著惡衣服食於惡食猶生貪欲況沙門釋子著好衣服而食好食能無欲也我兄阿恕伽王無所別知為諸沙門之所欺誑時阿恕伽王聞弟此言語輔相曰善作方便使宿大哆令得信解輔相答言隨王教王脫天冠纓絡服飾著洗浴衣入浴室浴輔相語宿大哆言王若死者汝當代之今試著是天冠纓絡為好不也宿大哆即隨其語而便著之坐御座上王出浴室見宿大哆坐御座上而語之曰我猶未死汝已為王便作是言此中有誰時有真陀羅一手捉劍一手捉鈴前白王言何所約王言宿大哆我今已捨付汝治罪輔相言宿大哆是王親弟唯願聽使懺悔改過王言用汝之語聽七日為王然後殺之於七日中為作百千音樂百千婆羅門合掌稱善百千妓女圍繞給侍有四真陀羅以血塗手面狀欲殺人在四門下高聲唱言一日已過餘六日在屠裂汝身分分