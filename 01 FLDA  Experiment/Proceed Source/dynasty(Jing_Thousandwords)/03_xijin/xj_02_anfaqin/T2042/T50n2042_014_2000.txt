除昔來數於佛所惱觸之罪悉皆得滅魔聞是語身心踊躍如迦曇花樹從根次莖乃至條枝魔王歡喜舉身毛佛為大慈從樹王下乃至涅槃慈忍於我如父母念子原除我過魔王於佛法生歡喜心即起合掌白尊者言汝能使我生歡喜心是汝大恩今日當為我解是三屍答言先當與汝作要然後乃當為汝解之從今日後至於法盡更不聽汝惱亂比丘魔言當受尊教復語魔言當更為我更作一事我雖已見如來法身不見如來妙色之身為我現佛色身使我生愛敬心若作此事是名為上答言我亦先與尊者作要我若現佛身時汝慎勿為我作禮所以然者如似伊蘭生樹死為大象之所踐蹋尊者言爾我不禮汝魔言小待我入林中我本曾作佛形誑首羅長者彼時所作今為汝作尊者即為解於三屍尊者憂波多作見佛想魔即入林化作佛身如以綵色畫新白作佛身相看無厭足作佛形已左邊化作舍利弗像右邊化作大目揵連阿難在後摩訶迦葉阿樓頭須菩提等千二百五十大阿羅漢等圍遶侍從以漸從林而出至優波多所尊者爾時即起合掌諦觀而說偈言咄哉無常無悲愍心能壞如是上妙色身佛身為如此乃為無常壞身心極著作見佛想尊者合掌復說偈言快哉清淨業能成是妙果非自在天生亦非無因作面色喻蓮花目淨如明珠端正過日月可愛勝花林湛然若大海安住如須彌威光勝於日徐步喻師子顧視如牛王色澤喻紫金百千無量劫淨修身口意以是故獲得如此勝妙身怨見尚歡喜況我當不敬尊者說是偈已觀佛心至忘不憶本要忽然即時投身五體禮敬魔言尊者云何違於言要尊者問言違何言要魔言汝許不為作禮今云何五體投地而作禮也尊者言我知無上世尊久已涅槃見此形容如似見佛為佛作禮不禮於汝魔言眼見汝為我作禮云何言不禮尊者復言汝當聽我不違言要亦不向汝作禮如似泥木造作於天像及佛像敬天佛故而為作禮不禮泥木我亦如是不勝見佛心歡喜故便起作禮不以汝想為汝作禮魔即還復本形禮敬尊者而還天上第四日魔憶念尊者身自宣令恩德從天來下欲破貧窮欲生天欲得涅槃當詣尊者優波多所不見如來大悲說法者亦當詣尊者優波多所摩突羅城中諸人聞尊者優波多能調伏魔者耆舊人民數千萬眾皆來向尊者所尊者見眾悉以聚集即上師子座說種種妙法令百千眾生得須陀洹道斯陀含道萬八千人出家得阿羅漢道於優留曼荼山作房廣二丈四長三丈六從我受得阿羅漢者悉以一枚長四寸籌著房裏一日之中有萬八千籌擲著房裏尊者如是名稱滿閻浮提皆言摩突羅國有優波多佛記教授坐禪最為第一尊者商那和修度優波多以法付囑而念自決佛記罽賓國坐禪無諸妨難床敷臥具最為第一涼冷少病尊者商那和修付囑法已至彼罽賓入於禪定歡喜悅樂而說偈言著商那衣服成就五支禪山巖空谷間坐禪而念定誰不忍風寒商那阿羅漢心善得解脫心得自在慧尊者優波多在摩突羅國優留曼荼山那羅拔利阿練若處彼山間有一老虎生於二子老虎不得食尋復命終二子失母唯至窮困尊者優波多往到其所以食與之為虎子而說偈言諸行無常是生滅法生滅滅已寂滅為樂日日與食與食之時於其耳中為說此偈是二虎子壽命短促即便命終生摩突羅國婆羅門家尊者多將比丘往返婆羅門家以漸轉少乃至獨到婆羅門家婆羅門問言尊者何為而獨來耶答言我出家人無有僕從婆羅門言我婦懷妊若生男者當與尊者後雙生二千尊者多往從索之婆羅門言小待長大然後當與及年八歲尊者多復往從索婆羅門即以一子與於尊者第二子言可使我去二子諍去尊者多語言此二子俱應得道婆羅門即捉二子付與尊者尊者得已度令出家獲阿羅漢道尊者即便語使採花答言瞻蔔樹高不能得及尊者語言汝等是天豈無神足時二沙彌即虛空中經行樹上採花尊者多與諸弟子共一處立諸弟子言此小沙彌乃有是神德乎尊者答言此是虎之二子汝等先言何以與是虎食汝今看是虎子神力諸弟子聞已乃解南天竺有一男子與他婦女交通母語兒言與他交通是大惡法婬欲之道無惡不造聞是語已即殺其母往至他家求彼女人竟不獲得心生厭惡即便出家不久受持讀誦三藏經教習徒眾多諸弟子將其徒眾至尊者多所尊者知其犯於逆罪竟不與語而作是念犯逆之人無有道果尊者多不與語故即將徒眾還歸本所尊者優波多有五百凡夫弟子譏嫌和上度摩訶羅三藏法師將諸徒眾而不共語尊者多觀見是五百弟子與我無緣於我和上有度因緣即便生心念其和上商那和修以大神力來到那羅拔利阿練若處至多房中多不在唯有弟子見商那和修著弊衣髮鬢甚長而作是言我和上與如是摩訶羅共之親善三藏法師而不共語尊者商那和修至優波多坐處而坐多弟子生瞋嫌心欲歐尊者商那和修商那和修如彼須彌不可移動欲出惡語舌不能轉便共往至尊者多所白言有摩訶羅比丘住和上臥處坐多答言除我和上更無有人能坐我座優波多還房見尊者商那和修頭面著地接足作禮在前而坐優波多弟子念言今我和上雖復禮拜恭敬其師彼之所有知見神力不如我和上尊者商那和修觀優波多諸弟子等除憍慢心不即知其心猶以己和上為勝尊者商那和修舉手指虛空中得滿手乳問優波多言是何三昧相尊者多入定觀察不知本末即問師言是何三昧相尊者和修答言此是龍奮世三昧優波多言我之所得盡從和上受得唯是三昧我非其器尊者商那和修語多言諸佛三昧一切緣覺不識其名緣覺三昧一切聲聞不識其名舍利弗三昧其餘聲聞不識其名目揵連所入三昧其餘聲聞亦不識名我和上阿難所入三昧我不識其名我之三昧汝多亦不識