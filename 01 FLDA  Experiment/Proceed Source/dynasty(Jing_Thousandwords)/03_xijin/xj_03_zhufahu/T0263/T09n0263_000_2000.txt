聞如是一時佛遊王舍城靈鷲山與大比丘眾俱比丘千二百一切無著諸漏已盡無復欲塵已得自在逮得己利生死已索眾結即斷一切由已獲度無極已脫於慧心解得度名曰賢者知本際賢者大迦葉上時迦葉象迦葉江迦葉舍利弗大目揵連迦旃延阿那律劫賓牛離越譬利斯薄拘盧拘絺難陀善意滿願子須菩提阿難羅云菩薩八萬皆不退轉堅住無上正真之道逮總持法得大辯才常讚歎不退轉法輪供養無數百千諸佛於無量佛殖眾德本諸佛世尊所見諮嗟身常行慈入如來慧善權普至大知度無極從無數劫多所博聞名達十方救護無量百千眾生遊於三界猶如日明解一切法如幻如化野馬影響悉無所有住無所住雖見終始亦無去來既見色像本無形貌現諸所生永無起滅導利群黎不著三處分別空慧無想無願起三脫門至三達智無去來今現在之想開化黎庶使了本無其名曰溥首菩薩光世音菩薩大勢至菩薩常精進菩薩不置遠菩薩寶掌菩薩印手菩薩藥王菩薩妙勇菩薩寶月菩薩月光菩薩月滿菩薩大度菩薩超無量菩薩越世菩薩解縛菩薩寶事菩薩恩施菩薩雄施菩薩水天菩薩帝天菩薩大導師菩薩妙意菩薩慈氏菩薩如是大士八萬上首爾時天帝釋與二萬天子俱日天子與無數眷屬俱月天子以寶光明普有所炤寶光天子光燿天子俱四大天王與萬天子俱明大梵自在天子與三萬天子俱梵忍跡天子與三萬二千天子俱飾乾大梵與無數天子又梵名光與無數大眾俱來詣佛所稽首畢退坐一面有八龍王與無央數千諸龍眷屬俱四真陀羅王慎法真陀羅王大法真陀羅王仁和真陀羅王持法真陀羅王香音神各與營從來詣佛所稽首畢退住一面淨身四天子柔軟天子和音天子美軟天子悅響天子俱來詣佛所前稽首畢退坐一面四阿須倫王最勝阿須倫欲錦阿須倫燕居阿須倫吸氣阿須倫與無央數百千阿須倫人民俱來詣佛所前稽首畢退坐一面四金翅鳥王大身王大具足王得神足王不可動王俱來詣佛所稽首畢退住一面摩竭國王阿闍世與十子并諸營從來詣佛所稽首畢退坐一面諸天龍神世人莫不歸命奉敬侍坐爾時世尊與四部眾眷屬圍繞而為說經講演菩薩方等大頌一切諸佛嚴淨之業說斯經已昇于自然師子之床加趺而坐三昧正受定意名曰立無量頌尋應所宜不見身貌不得心意所坐立處則有瑞應天雨意華大意華柔軟音華大柔軟音華散世尊上及於大會四部之眾普佛國土六反震動時大眾會比丘比丘尼清信士清信女天龍神鬼揵沓阿須倫迦留羅真陀羅摩休勒人與非人國王君主大力轉輪聖王各與營從咸悉一心瞻戴世尊意皆愕然怪未曾有於時佛放面口結光明普炤東方萬八千佛土其大光明照諸佛國靡不周遍至於無擇大地獄中上徹三十三天彼此世界六趣周旋所有蒸民一切皆現其界諸佛現在所由此土眾會悉遙見之彼土斯亦復如是十方諸佛所說經法普遍聞焉諸比丘比丘尼清信士清信女修行獨處者逮得德果一切表露又諸菩薩意寂解脫其出家者求報應行皆亦悉現諸佛世界滅度眾聖所建寶廟自然為現於是彌勒菩薩心自念言今者世尊如來至真等正覺三昧正受現大感變多所降伏未曾有天上世間諸佛廟寺恢闊彰顯將何所興而有此瑞從昔暨今未曾見也欲問其歸孰堪發遣解斯誼乎尋改思曰今者大士溥首童真所作已辦靡所不達供養過去無數諸佛曾當瞻覲如來至真等正覺如此瑞應欲請問之時四部眾比丘比丘尼清信士清信女諸天龍神揵沓阿須倫迦留羅真陀羅摩休勒志懷猶豫得未曾有見斯大聖無極威曜神足變化各各發意欲問世尊決散疑網慈氏大士見眾會心便問溥首曰仁者惟說今何因緣有此瑞應大聖神足放大光明照于東方萬八千土諸佛世界自然為現所說經法皆遙聞之於是慈氏以頌而問溥首曰文殊師利今何以故導利眾庶放演光明甚大威曜出于面門神變遍照十方然天雨眾華紛紛如降意華大意柔軟音華種種若干其色殊妙栴檀馨香悅可眾心嚴淨巍巍皆悉周遍今日四輩欣然踊躍於此佛土十方世界六反震動莫不傾搖于彼光明則照東方萬八千土其暉普徹諸佛境土紫磨金色煌煌灼灼無不接國邑群萌莫不蒙賴達盡上界入無擇獄眾庶受生用無明故滅沒墮落歸此諸趣斯等黎民見因緣若干之趣今現嚴淨賢明不肖中間品類吾於此住皆遙見之又諸佛而師子吼演說經典開闡法門消除眾生無數之穢歌頌聖教出柔軟音其響深妙令人欣踊各各自捨境界所有講說譬喻億載報應分別敷演於此佛法一切眾生所造苦患以無巧便治老病死猶斯等類說寂滅度比丘當知貧劇困惱眾人則處安雅快樂積累功德乃見聖尊又得逮至緣一覺乘一切令入於此道業見佛殊異諸所經籍或有志求無上之慧一切世間見若干形斯等眾類歌詠佛德仁者溥首彼所言說我立住此今悉見聞及餘無數諸億千眾在此遊居吾悉眄又見佛土不可計數諸菩薩等如江河沙億百千數而不減少建志精進興發道意或有放捨諸所財業而行布施金銀珍寶明月真珠車馬腦奴婢車乘床臥机榻諸所珍異環珮瓔珞於是具足皆用惠賜悉以勸助上尊佛道今我等類聞斯音聲安住所歎正覺大乘遊於三界而無所猗其人速逮得獲斯願或以諸乘則而施與諸華伎樂欄楯莊嚴簫成鼓吹音節所娛四事如應惠與奉授以此布施心不惜妻妾子孫所重輦輿或慮非常手足與人志不矜愛皆用惠施欲以慕求此尊佛道復有捨身給諸所有頭眼支體無所遺愛所以布施用成佛道志願逮獲如來聖慧溥首童真吾瞻國王與眷屬俱而出遊立中宮后妃婇女貴人族姓娛樂俱禮佛身眾庶朋黨悉詣導師而於法王啟問經典則除俗服下其鬚髮