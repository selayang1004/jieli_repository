師子座塔寺所在處我身次在是億千來至此最勝子所由堪說斯經典若聞此法能受究竟則為奉事歸命我身并及多寶如來之尊奉順現在十方諸佛復及今來諸導師眾莊校聖體殊妙難量悉為供養具足無限用尊修受此經典故以曾見吾聞所講說亦復更寺中世尊并餘無數諸導師眾從百千億國土至此慧命族姓子愍傷於眾生此處難可值諸導師所樂諸無數經卷猶如江河沙佛雖說彼經不足為奇特其度須彌山則以手舉持跳著億千國不足以為難設有分別說奇句述百千聞億千佛國不足以為難若住極上界為天人講法宣暢無量經不足以為奇佛滅度之後末世能堪受班宣此經典爾乃為殊特若以一手捲捉盡於虛空至於無所至不足以為難我滅度之後若歸如是像來世書此經爾乃為奇特設取十方地舉著於爪上擎行恣所遊升置于梵天此者不為遠精進無奇異不如於來世須臾讀此經假使劫燒時人踐火中行及擔草不燒不足以為奇我滅度之後若持此經典為一人說者爾乃為殊特假使有受持八萬諸法藏頒宣如所說以示億千人比丘於彼世開化諸聲聞住於神通者不足為奇異若持此經典信喜而愛樂數數諮稱者爾乃為殊異若無數億千興立無著塔六通極大聖猶如恒邊沙佛滅度之後設持此經典其人得功報過是難限量百千諸世界說法不可計今我亦宣暢佛慧所分別計是經典者一切經中尊其奉持此典則侍諸佛身族姓子講說現在如來前後世持是經賢聖乃堪任須臾持此經則為奉敬佛一切諸導師是經難值遇一切十方佛為現所諮嗟勇猛有威神神通為以達名德遠流布諸佛所愛樂用持此經故逮得寂定地導師滅度後則為天世人顯示作眼目宣布此經故於當來之世須臾說此典其一切眾生稽首禮明者時能仁佛告諸眾會吾往無數難稱限劫求法華經未曾懈惓時作國王遵修大法六度無極布施金銀水精琉璃琥珀珊瑚珠玉車馬頭目肌肉手足支體妻子男女象馬車乘不惜軀命時人壽長不可計會吾用法故捐棄國位委正太子行求大典擊鼓振鐸宣令華裔有能為吾演大典者吾當為僕供給走使時有梵志而報之曰我有大典正法華經若能為僕吾當慧報佛告比丘吾聞其言歡喜從命奉侍梵志給所當得水漿飲食掃灑應對趨走採果儲畜資糧未曾懈廢奉侍千歲使無僥渴佛時頌曰擊鼓振鐸宣令遠近欲求大典正法華經若見賜者吾當為僕趨走役使給所當得甘心樂聞不敢疲倦所當供養不惜身力趣欲聞受正法華經願及十方不適為已其王精進未曾休懈衣食供命不求甘奇愍念眾生諸未度者尋時即獲正法華經佛告諸比丘時國王則吾身也梵志者調達是今吾具足六度無極大慈大悲成四等心三十二相八十種好紫磨金色十種力四無所畏四事不護十八不共威神尊重度脫十方皆由調達恩德之力調達後無央數劫當得作佛號曰天王如來至真等正覺明行成為善逝世間解無上士道法御天人師為佛眾祐世界名天衢時天王佛廣說經法如江河沙眾生得無著證無數不可計人志在緣覺如江河沙無量蒸民皆發無上正真道意至不退轉其佛當壽二十中劫滅度之後正法當住二十中劫不散身骨合全舍利起七寶塔高六十里周八十里普天下人悉往供養香華伎樂歌頌功德繞塔作禮不可計人得無著證無央數人志緣覺乘不可思議無量天人發無上正真道意志不退轉若族姓子族姓女逮得聞是正法華經心中然而無狐疑杜塞三趣不墮地獄餓鬼畜生便當得生十方佛前諮受正法若在天上世間豪貴若在佛前自然化生七寶蓮華於時下方多寶世尊所從菩薩號曰智積自啟其佛當還本土時能仁佛告智積曰吾有菩薩名溥首童真且待斯須可與相見宜敘闊別諮講經典乃還本土於是溥首坐七寶蓮華有千葉大如車輪與諸菩薩俱坐蓮華從龍王宮踊出大海溥首童真皆退下華禮二佛已與智積菩薩對相問訊智積菩薩問溥首曰所詣海淵化度幾何答曰其數無量不可稱限非口所宣非心所計如今不久自當有應所說未竟尋有蓮華從海踊出在虛空中無數菩薩皆坐其上此皆溥首在海之所化悉發大意其志無上正真道者普在空中講大乘事本發聲聞意者在於虛空說弟子行解知大乘溥首前謂智積曰在海所化其現若茲智積菩薩以頌問曰至仁慧無量化海眾寶數唯為露聖旨分別說其意溥首答曰在於海中惟但敷演正法華經智積又問其法甚深尊妙難及能有尋時得佛者乎溥首答曰龍王有女厥年八歲聰明智慧與眾超異發大道意志願弘廣性行和雅而不倉卒便可成佛智積又問我能仁是仁大師本求佛道為菩薩時積功累德精進不懈歷劫難計乃得佛道不信此女便成正覺言語未竟女忽然現稽首作禮繞佛三匝住讚曰功祚殊妙達現相三十二諸天所敬侍神龍皆戴仰一切眾生類莫不宗奉者今我欲成佛說法救群生時舍利弗即謂女言汝雖發意有無極慧佛不可得又如女身累劫精進功積顯著尚不得佛所以者何以女人身未階五位一曰天帝二曰梵天三曰天魔四曰轉輪聖王五曰大士其女即以一如意珠價當是世時孚供上佛佛輒受之女謂舍利弗及智積曰吾以此珠供上世尊佛授疾不答曰俱疾女曰今我取無上正真道成最正覺速疾於斯於斯變成男子菩薩尋即成佛相三十二眾好具足國土名號眾會皆見怪未曾有無央數人天龍鬼神皆發無上正真道意三千世界六反震動三萬道得不退轉皆當逮成無上正真道舍利弗智積菩薩默然無言爾時有菩薩名曰藥王復有菩薩名曰大辯與二萬菩薩俱於世尊前面自啟白惟願大聖自安宣教勿以為慮如來至真滅度之後我等當共分布此經講說示人假使有人悷自用性不修調薄德無福心懷自大著供養