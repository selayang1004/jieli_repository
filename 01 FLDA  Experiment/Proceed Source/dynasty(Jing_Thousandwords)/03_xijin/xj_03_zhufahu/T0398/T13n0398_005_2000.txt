復有二事智慧莊嚴一曰捨於狐疑二曰離諸愛處復有三事智慧莊嚴一曰斷除愚戇二曰燒盡無明壞諸陰界三曰永滅闇冥幽昧之事復有四事智慧莊嚴一曰曉斷諸苦二曰了絕諸習三曰明於造證四曰不住由路復有五事智慧莊嚴一曰戒禁清淨而無所獲二曰定意清淨精度智慧三曰解品清淨遊於眾生四曰度知見品而為清淨皆於三世無所罣礙五曰法品清淨以用成行復有六事智慧莊嚴謂淨三場施度無極淨於己場身如野馬人場清淨猶等如夢道場清淨無望報故戒度無極淨乎三場身場清淨等如影故言場清淨如浮響故心場清淨等如幻故忍度無極亦淨三場棄捐辭所言清淨除去冤結常喜諮嗟若有段段支解其身觀察法身清淨無穢進度無極亦淨三場清淨無厭好遊生死之如夢堅強清淨志如金剛故無應不應清淨行者度想著故寂度無極清乎三場愚冥清淨退入慧故棄捐清淨入於諸法無所著故勤心清淨發神通故智度無極亦淨三場四思清淨化眾生故總持清淨攝正法故所願清淨嚴佛土故復有七事智慧莊嚴將護其意一曰於四意止不起不滅二曰於四意斷身意憺怕三曰其神足者曉了諸根四曰其五根者降棄一切諸魔塵勞五曰其五力者明曉諸法自然之故六曰其覺意者無所不達致未曾有七曰其由路者無往無來無往來故復有八事智慧莊嚴謂不失聖慧行權方便一曰寂然觀慧而為憺怕二曰觀察見於諸法為憺然故三曰慧品曉法品故四曰界品其性本行等境之故五曰曉於諸入本無欲故六曰明十二緣曉無我故七曰達於誠信永無瞋故八曰一切諸法無所破壞如實觀故復有九事智慧莊嚴一曰知過去事本清淨故二曰知於當來未然清淨故三曰知於現在究竟淨故四曰知定了了報應之誼無所失故五曰知於未定導因緣故六曰曉處於邪為開化故七曰知佛平等達法身故八曰等於諸法法無欲故九曰諸聖平等修無為故復有十事智慧莊嚴一曰所有如夢為惑相故二曰了如所夢思想相故三曰了如野馬分別相故四曰了如實見因緣相故五曰了如影見形用事合故六曰了如呼響用雜會故七曰了於法界無壞相故八曰了於無本不住相故九曰了於本際無動相故十曰曉於無為其無為者自然相故是族姓子菩薩所行十事智慧莊嚴佛告族姓子何謂菩薩總持莊嚴以有一事而為莊嚴其意常達未曾忽忘復有二事總持莊嚴一曰懷來道誼二曰總攝無違復有三事總持莊嚴一曰曉了諸誼二曰分別嚴飾美辭三曰明誡所歸隨其方便復有四事總持莊嚴一曰言無所著二曰無剛辭三曰所言柔和四曰無刺譏辭復有五事總持莊嚴一曰諸所聞聲唯歸於誼二曰曉諸身識唯歸於慧三曰一切經典唯歸經理四曰了諸人響唯歸於法五曰在於方俗歸度世行復有六事總持莊嚴一曰言行相應二曰順從至誠所言清淨三曰不懷自大行無所著四曰無有諛諂言無所失五曰修於大哀如應說法六曰方便隨品而為宣說等講俗智復有七事一曰其辯才智適發尋對二曰辯才應機三曰小辯才捷疾四曰辯才無礙五曰辯才無滯六曰辯才無缺七曰辯才應誼復有八事總持莊嚴一曰曉了諸天所言二曰解識諸龍音聲三曰明察鬼神言響四曰分別揵沓和語五曰解阿須倫所詠六曰達加留羅辭七曰暢真陀羅所言八曰識摩勒及諸眾生口之所宣復有九事總持莊嚴一曰不猗無為二曰諸所修行而不怯弱三曰勇猛說法四曰其智慧聖不為虛偽五曰曉了所說廣普具足六曰其貢高者順為說法七曰得平正者為說質直而開化之八曰見有處者為現劫燒九曰得境界者隨其學乘而為斑宣復有十事總持莊嚴一曰從其志操不為眾生宣獷辭二曰聞佛說法修習慧明不復志慕世俗之智三曰言不可盡假一文辭耳四曰其無所住為說無處五曰說於諸佛諮嗟無量六曰棄除惡趣塵勞辭七曰說於滅度不可稱限八曰忍於眾生無礙根本九曰從佛之教十曰忍於分別超異辯才是族姓子菩薩十事總持莊嚴於是世尊欲重宣此誼令人重解即說頌曰諸大聖人有四莊嚴以此應誼尊之上乘戒禁定意及最智慧總持如是明解分別為諸眾生所見欽敬其身口意常以清淨悉斷狐疑諸所句跡其奉戒者以此莊嚴生天世間功勳流布其所志願輒得成就常修正行以行為上其奉淨戒以此莊嚴其人得近速逮定意智慧解脫聖慧若茲親近無為歸此行者戒禁清淨斯為莊嚴戒無所犯禁不缺漏不弄戒法性無卒暴名響暢溢靡不宣持戒清淨者斯為莊嚴其戒清淨布施鮮潔忍辱清淨精進亦然一心清淨智慧無異善權清淨亦無放逸所住堅固強不可動逮明諦地行不懷恨性不舒緩志常謹戒清淨者斯為莊嚴其戒茂盛未常退轉其心不生眾惱煩熱秉意興行未曾悔變戒清淨者斯為莊嚴不恐不懅未曾慷慨其意寂靜無能毀稱其犯禁者常被繫閉戒清淨者斯為莊嚴其心修禁功勳無極志性仁和斯意安調則為己身莊嚴相好戒清淨者斯為莊嚴如口所言身行若茲莊嚴其口所護莊嚴不以欲塵嚴飾其心戒清淨者斯為莊嚴斯人則為莊嚴佛土開化眾生使入大道此明哲者莊挍生處以是之故不犯眾惡所謂莊嚴常奉佛道修治最勝於佛道場莊嚴諸力四無所畏以為莊嚴聖慧無慢普加慈愍一切眾生其明智者所見正真無有諛諂不懷細碎不隨貪欲瞋恚愚癡志性猛毅無有五蓋修六思念而無放逸為七覺意奉道若茲稍漸皆惟一切定意親近所行修乎寂然善順隨時不失眾德住樂靜思所察入亂於道自在為賢聖種未曾猶豫不達經典無有狐疑亦無沈吟除去無明無有愚冥常處至誠明識聖慧戒清淨者無所逮得智慧最上定意清淨順從二事解脫清淨不懷慢者聖慧清淨見三世度眾為惠曉了離欲則法清淨斯