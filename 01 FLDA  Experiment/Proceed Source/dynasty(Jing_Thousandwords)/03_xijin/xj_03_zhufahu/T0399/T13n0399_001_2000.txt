樂欲聞於時寶女受教而聽佛告寶女菩薩有三法常懷至誠何謂為三未曾欺佛不自欺身亦不欺誑一切眾生何謂菩薩欺於諸佛而欺己身及與眾生假使菩薩興發無上正真道意志慕聲聞緣覺之地而誓求願意甘樂之是為菩薩欺佛己身及與眾生何謂菩薩不欺諸佛己身眾生假使菩薩發大道意設令勤苦遭眾惱患為諸眾魔所見嬈試為諸外道所見逼迫毀辱誹謗而戲弄之百種罵詈撾捶危害虛妄之事而以加己志性寂然不起怨結不懷怯弱不成迷誤不恐不畏不以憂慼不以為恨續秉一志志性堅強平等之行不捨道意但執惠心珍寶之心常懷道心一切世間最尊第一又復發心為諸眾生救護歸命令得超度所興之心而無等倫無以為喻不退不捨不在餘乘常立一志樂於佛道導御法輪令諸群萌悉得面見現於諸力興顯如是行步舉動遵脩精進終不破壞他人言教是為菩薩不欺諸佛不自欺身亦不侵欺一切眾生假使菩薩不欺諸佛不自欺己不誑眾生是為菩薩第一至誠彼以四事不欺諸佛順于堅固而應威施所為力強精進慇懃復以四事不自欺身志性仁和質直其心無有諛諂亦無虛訑彼以四事不欺眾生方便應病慈心愍哀加以四恩是為菩薩第一至誠不捨道心而不違失往古之願佛復告寶女曰菩薩至誠謂口寂然護於言語所說無缺口辭真諦在於獨處若大眾中言常至誠不以國故而兩舌也不以珍寶具足貨業而欺虛言不以父母親族貪財惜費而兩舌也佛語寶女有三十二事口辭清淨何謂三十二羞慚造德常懷恥愧等修於善不為劣惡不索譏謗不為卒暴教化諸天不興恐懼燒諸惡趣開演善歸賢聖所命恭奉明智其內清淨善修於外而受言教分別言辭無說口演柔軟言語殊特口暢香潔而隨教命無有欺詐無所熱惱造業可愛內無有失外亦無誤不為罪業造眾祐地樂於佛道傳語至誠言輒獲利是為三十二事也佛告寶女所謂至誠求願具足所以者何喜布施者為菩薩道無慳貪故斯成志願一切所有設能慧施是以後此則至誠清淨之誡為菩薩道不為毀禁斯成所願假使戒禁具足清淨是以後此則至誠建立忍力為菩薩道志不懷結斯成誓願其忍辱者此為柔和是以後則為至誠遵修精進為菩薩道不為懈廢斯成所願設能普行一切德本是以後則為至誠建立禪定為菩薩道不為亂心斯成所願設能懷來習一心者是以後則為至誠建立智慧為菩薩道不為邪黠斯成所願曉了聖慧是以後則為至誠四意止行為菩薩道不為放逸斯成所願意以寂定是以後此則至誠四意之斷為菩薩道不興眾惡心若滅除斯成所願是以後此則至誠四神足行為菩薩道無有不達已能飛行斯成所願是以後此則至誠五根之事為菩薩道諸根寂然無有錯亂斯成所願諸根澹泊是以後此則至誠五力之行為菩薩道不為無勢具足十力斯成所願是以後斯則至誠七覺之意為菩薩道無所不了已能覺達諸情不起斯成所願是以後此則至誠八聖道行為菩薩道無有邪徑設處聖路斯成所願是以後此則至誠四恩之行為菩薩道不為無救攝諸危厄斯成所願是以後此則至誠修四梵行為菩薩道不為天人慈悲喜護救濟群黎斯成所願是以後此則至誠神通之慧三達之智正觀寂寞為菩薩道無諸瑕穢眾行普具斯成所願是以後此則至誠具足一切諸德法本為菩薩道不為無度蠲除一切諸不善法斯成所願設能宣備仁賢之法是以後此則至誠佛告寶女菩薩亦當翫習奉行賢聖之諦知於苦慧斷於所習曉了滅盡修行聖路彼所謂知於苦者分別五陰無所起故斷於習者於五陰愛無所習故究竟恩情無所習行其為脫門無所遊居不懷所施其無所懷則於過去而無所至設於過去無所至者彼則正法無所蠲除已於諸法無所除者是為斷習彼知滅盡一切想著所興方便究竟盡其滅盡者為不復懷得於生死等於所有終始均平於一切法而無增減已等觀者斯為曉了滅盡之慧彼察平等於八正路則能等療無所想念而無邪想求諸塵勞無有吾我以無吾我便無所受則無所生無造業者悉能善修於一切法是則名曰為聖路矣假使於斯至誠之慧曉了一切皆暢眾生亦無有內亦無所證是為菩薩之至誠也佛說是至誠教時一萬菩薩具足聖慧逮得法忍佛告寶女何謂菩薩應順於法御行如法則隨法教思惟於法法為志性恭敬於法遵修法行欲慕於法樂於法樂多存於法法為妙英法為刀杖被法之鎧誓法自嚴修法光明法之錠燎常志法念以法為意遊步於法分別經典方便應法遊步法行法為臥寐法為威儀將護法事以法布施法為財業法無有盡普弘演法法為嚴辨常修法身法為言辭思惟法念而不放逸如是比類遵修法行具足成就而順法主不為非法彼為何謂順法主者設使如斯至誠真諦被佛法鎧以法為護恭敬聖眾慇懃聽經樂於道意積累眾善不捨至真志性本淨而無所著不違所應見諸賢聖習眾善友常行恭敬隨其示現離於憍慢多所咨嗟遊在法會至心聽經慕求法典不以厭足講說道義則不懈倦而於經法無能為師念報恩慈以有反復所作成辦處於閑居而無恐懼賢聖之教無所犯負不捨止足順從十善咨嗟布施勸助佛道奉於禁戒忍辱為力遵修精進而不怯弱禪定寂然遊入智慧興隆道化顯揚善權慈多所護入於愍哀悅豫行喜護離二事而順至誠所可遭遇以善為業興發神通導利正法在所遊至以法惠施於四意止不忘失志四意斷者遵修平等四神足者現在究竟諸根明達修治諸力曉了諸覺超越徑路入于寂寞觀察所行真諦之惠聖明解脫頒宣暉曜順諸聲聞隨其本地教化緣覺咨嗟一切大乘之德則以應誼而理緣起便於空無無所恐畏遊于無想則無所著觀察無願五陰如幻觀諸四種亦如虛空又諸入者本