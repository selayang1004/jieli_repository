聞如是一時世尊遊於摩竭境界法靜道場初始得佛光煒明曜宣真諦藏演如來慧暢三世要布無罣礙道寶之定佛時以此普智無極然正受其定惔怕忽無形像亦無中外靜無見聞所居正受乃大曠蕩汪洋無極難遇難聞億世之遇時逮此定佛定無量無不徹以悉通慧得普智力無限清淨斑讚如來以無巢窟陶現佛身得大空寂微妙之句乃弘無極佛諸感動等無所住而轉慧行名稱普世光揚如來應時之興為現佛土以其一相了達無相無相無行亦復無相威炎然照于十方無上佛定震曜如斯盡極諸土同時現變都世一切莫不雅奇爾時會場有一菩薩名曰普賢承佛聖旨而自念曰今日如來所現感變從往古來所未聞如是瑞應必有殊特無盡之要當使他方諸大菩薩咸共受持即如其像而為正受放大金光照十方土於光明中散天華香而作天樂其樂柔和同一洪音普賢菩薩告諸族姓子釋迦文佛今日當演未曾有法族姓子等所欲者成尋頃之時菩薩大士如塵之數普悉來會是時世尊以大正受靡不貫焉於諸眾無不明盡生者終者及其成滅以所正受悉無不達曠定普至無窈不徹察眾來會純悉菩薩皆大童真為摩訶薩如十方土塵埃之數志悉高妙獨步殊特悉在最署封拜無上法身無量而皆具足名流顯稱普至十方各住要行所住如佛勢力無敵猛喻師子得金剛志慧無罣礙智德純厚重過須彌心喻虛空而不可量攬總持慧而自娛樂曉了諸法本無之界盡得諸佛相好莊嚴皆能分身十方現化悉於極世如佛感動遊步無侶威神獨尊能於十方大師子吼以金剛志陷碎魔怨伏之以慈降順唯德眾外道進退自由道德正想祐濟一切皆雷法鼓已舉法幡震鳴法珂列法幢其所遊居莫不信解爾時於是來會菩薩各隨行立字其名曰剛意菩薩過意菩薩說意菩薩上意菩薩施意菩薩龍意菩薩果意菩薩調意菩薩力意菩薩曠意菩薩無限意菩薩解意菩薩最意菩薩天意菩薩祠意菩薩處意菩薩事意菩薩尊意菩薩法意菩薩寂意菩薩德意菩薩一意菩薩一相菩薩善意菩薩幻意菩薩大意菩薩勢意菩薩人意菩薩佛意菩薩達意菩薩長意菩薩無思菩薩無邊菩薩嚴志菩薩無際菩薩嚴本菩薩深界菩薩普便菩薩龍明菩薩持曜菩薩佛土菩薩心王菩薩一行菩薩昇通菩薩達慧菩薩福行菩薩法熾菩薩明世菩薩持世菩薩興安菩薩最上菩薩無上菩薩無比菩薩無等菩薩明光菩薩光曜菩薩美光菩薩一王菩薩勢業菩薩法雨菩薩持妙菩薩普嚴菩薩慧眼菩薩法首菩薩慧雲菩薩持地菩薩法王菩薩善建菩薩最願菩薩行妙菩薩慧藏菩薩意王菩薩修內意菩薩普智菩薩持過地力菩薩土力勢菩薩善月菩薩大山頂首菩薩寶山頂菩薩放光菩薩上場王菩薩無當勢場菩薩無勝威菩薩大龍首菩薩道首菩薩普調菩薩無退進菩薩持佛英輪菩薩無惑菩薩威行菩薩無思意菩薩無量意菩薩佛變菩薩無盡藏菩薩慧首菩薩法耀菩薩慧茂藏菩薩雨覺雨菩薩邊現菩薩無愚現菩薩剛通菩薩慧剛菩薩金剛耀菩薩慧剛意菩薩普目菩薩廣目菩薩吉首菩薩如佛威菩薩持佛金剛菩薩嚴普智菩薩慧莊菩薩普賢慧藏菩薩如是等十方佛土如虛空等塵菩薩摩訶薩一切悉與墮樓近菩薩宿共等行修菩薩德德皆具足爾時等目菩薩承佛威神忽從坐起偏袒右肩右膝著地向佛叉手白世尊曰欲問如來平等正覺若當聽許乃敢自陳佛告等目隨若所問恣問如來佛從汝意當為發遣令汝歡喜於時等目尋白佛言云何世尊菩薩為以幾無思議之定得應普賢菩薩之行而致與等勇世誓願及其所修莊嚴定行於定自在而以娛樂以其定力感動諸定唯願如來解說議歸於是世尊告等目曰善哉善哉等目菩薩乃為去來現在諸佛菩薩廣其道場宣暢要議而質是問耳若是等目普賢菩薩今在此會得無思議菩薩感動為修無量菩薩之行得無思議菩薩變化已淨菩薩難值之願致無退還菩薩生行修諸無量廣德淨行等越無量辯才無礙以大悲於諸無厭以諸願於際無擾咸當共請此彼當說諸定正受卓變之行於時眾會聞彼正士所入名稱皆與恭敬普有瞻望欲見普賢菩薩而不之不聞言音及坐處所所以者何如來威神普賢菩薩力之所致爾時等目菩薩前白佛言普賢菩薩今所遊在佛告之曰普賢菩薩在斯會場吾膝左右遊居不動時等目菩薩及與大眾以其神力悉觀察之不知所在重白佛言吾等不普賢菩薩及其坐處世尊告曰如是族姓子汝等不見普賢菩薩身及坐處所以者何其普賢菩薩處深行故不可得以其慧行住無礙得如師子強猛之故得佛無上感變寂無礙際住佛十力法界首藏致佛威神嚴無毀慧於三世等諸佛法身普賢菩薩淨一心界時等目菩薩於如來所聞普賢菩薩德行修菩薩十定皆願見普賢菩薩思僥推求等目菩薩及一切眾都不見普賢菩薩時等目菩薩從定寤起而白佛言吾以十無數千三昧而正受亦不見普賢菩薩身口意行及其處所亦復不所住遊行之地佛告等目如是如是汝等不見普賢菩薩所以者何已學菩薩行無盡地又是等目其於明慧幻化字說寧可分別慧幻色不曰不可世尊其幻化不可處別況其普賢菩薩身口意行見可入處所以者何以其深邃無思議德備之故亦以無量敷演無盡故解達金剛之慧取要言之曉了無量諸法性界於諸剎土而無所著於一切身解無體行無所入無所有法等吾我神足境界而無毀壞諸住際者而無著財以神通解本無諸族姓子欲見普賢菩薩者彼無蔽礙聞亦無礙禮敬無礙心敬無礙意念無礙趣向無礙見無礙修入無礙求索無礙普賢菩薩志願彼無縛礙時等目菩薩及諸菩薩眾咸悕樂欲見普賢菩薩並共叉手向頂作是言曰自歸諸佛自歸普賢三稱如是於是世尊告等目曰當察此