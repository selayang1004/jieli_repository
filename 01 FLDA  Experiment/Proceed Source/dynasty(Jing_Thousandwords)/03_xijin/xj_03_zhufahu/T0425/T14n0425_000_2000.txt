聞如是一時佛在舍衛國祇樹給孤獨園終竟三歲始初三年悉具衣服所化已周著衣執遊維耶離與大聖眾無數百千諸比丘俱菩薩八十億爾時世尊處在閑居安然庠序從燕室興慧王菩薩喜王開士精專獨處亦尋起出奉迎如來嚴治場地敷設眾座彼時四輩諸比丘比丘尼清信士清信女天龍鬼神阿須倫迦留羅真陀羅摩休勒及人非人咸來雲集一切諸會蒙眾菩薩光明所照皆得安和諸會菩薩一切大聖神智暢達逮得總持已成三昧具足五通目眾生一切心念悉分別知所思道俗不懷妄想普布弘訓布施和意自持戒忍精進一心智慧善權靡不開化逮不退轉頒宣道法慈愍群生不抱瞋害不慕利養所演經句不冀衣食無所著故逮深法忍無所從生度諸所生皆為一切無請之友為師子吼十方啟受濟諸終始使度彼岸勇猛無畏越眾魔事消諸陰蓋無罣礙業了本清淨不疑諸法積功累德不可稱載深入玄妙無極道元意和面悅先發問訊言談庠序除去慍色棄捐偽諂歌頌正真無際心行逮致聖忍辯才不斷遊無限會強而有勢心如虛空功勳普流行如金剛無所不入所至到處未曾有難識無數劫周遊所歷所說方便一切諸法猶如幻化野馬影響如夢所見水中之月芭蕉泡沫眾變無數黎庶沒溺無所歸依往反五處而救濟之明達眾生所趣善惡隨心所喜演真功勳常懷愍傷無害心積無量德莊嚴佛土無限弘誓成就無際諸佛境界覺意常定未曾忘歸歸歎十方現在諸佛體解眾結塵積自大志樂聖慧神通自娛以善權業遊億百千江沙佛土十方所講皆遙聞見明智所修悉能履之雨法甘露潤澤一切道意無量一切普備其名曰慈氏菩薩溥首菩薩光勢音菩薩雨音菩薩善德百千菩薩華嚴菩薩自大菩薩明焰成菩薩暢音菩薩奉無數億劫行菩薩覺意雷音王菩薩見正邪菩薩淨紫金菩薩其心堅重菩薩威光王菩薩照四千里菩薩越所見菩薩辯積菩薩慧王菩薩不虛見菩薩陀和等八大正士又有眾香手菩薩無量真寶菩薩智積菩薩大淨菩薩師子吼菩薩音王菩薩淨珠嚴行菩薩師子步暢音菩薩無量辯無畏菩薩如是等菩薩八十億俱於是三千大千世界天下正主四大天王釋梵自在天王大梵天王諸龍王諸鬼神王諸阿須倫王諸迦留羅王諸真陀羅王諸摩休勒王諸揵沓王皆往詣佛所各以華香供養散佛上還坐一面或坐或住爾時喜王菩薩眾會集即從坐起更正衣服長跪叉手白佛願有所問聽乃敢宣陳佛言恣汝所啟問佛當事事分別宣之喜王即問何謂菩薩常備道心斷除非法奉行等業消除眾結修三品一經行二住立三坐定化諸不調從是超越令其精進而無瑕穢何謂菩薩成就具足曉知眾生心性所行言常至誠入諸佛業不論諍訟隨其眾生音聲言辭入誠諦慧今現在世見十方一切諸佛而無罣礙見真妙法乃致諸佛至聖誓願愍念俗法雖遊世俗永無所著修行禪定一心三昧不從此教而有所生從泥洹法不取滅度不以不具諸佛至願而中懈廢乃復現求緣覺之法不以此乘而退轉墮落取滅度也意修無量不可限慧心未曾亂入於若干諸種境界造無限業若有所問以辯才慧悉為宣暢攝取無量清淨佛土逮得無餘智慧聖達開化眾生心無所著不有人想頒宣經典不住顛倒顯示滅度不永寂滅修行得道亦無所猗如有所好慕於內行以棄有無今天中天惟見愍念性雖不敏不敢重啟垂哀宣布爾時喜王菩薩歎歌此頌諮問殊妙月救世演光明諸菩薩所行漸行至成就入無量限眾諸天人樂法聞最得道行無數人發意信樂微妙勳問普名聞度無量稱智心見勝無餘證十方散說行尊解脫功德佛勳最無倫大聖訓慧行念俗結黑冥速演道光燿疾三千界行道講如是相好猶眾華持道無量音三昧等須彌菩薩行如是無等倫無諂不我無三垢最寂眾所歎問人中尊行意堅言和妙所說不闕漏聖正士燒塵如佛道告我歸命入佛道晝夜勤無異聞此順法最常正如道訓若持常定意神足辯智惠見十方諸佛問聖致寂然講慧無等倫曉無數定門所說不懈惓故問十方行不問入樂處不諮境界限妙勝大聖頂惟宣十方行佛告喜王菩薩善哉善哉所問甚深愍念一切有三昧名了諸法本菩薩若行此三昧定得是功勳輒逮此行威神巍巍具足成就二千一百諸度無極事致八萬四千諸三昧門八萬四千諸總持門體解眾生遍入諸行疾逮無上正真之道成最正覺佛言喜王何謂了諸法本三昧若有菩薩行六堅法身口心慈言行相應不違三乘不失要誓知三乘行如所造業開示人民言亦如是身清行淨口言柔和猶如甘露心念解明猶如日光常行愍哀恒懷慈心無有害意不捨大悲無戀一切不慕貪婬身行清明志樂法宜不失篤信尚至誠不廢己願及一切分別寂滅不永寂滅度脫眾生隨其本行曉了罪福不亂世俗未曾貪身不務馳騁愍眾苦惱欲度脫之勸眾施安不造危殆化諸自大自大消伏懈者使勤轉進道教修法藏無上慧不立想人心無弊礙不計所有拔諸根本斷除家業志定無為剖判諸想無所悕望不捨正受常求智慧離俗言談志惟逮住講度世業無俗計念意不忽忘消除蔭蔽常思經法心不慌入所應宜不失節立所行法曉知世無所犯負具諸業以六度行棄無信多懷誠信篤佛道常念佛法勤悔過樂助功德施眾生因勸諸佛轉法輪應嗟歎聖不諛諂積功累德常精進心不懈廢習勤修遵行道業菩薩法好布施眾念憐傷常抱弘意求止業不缺止度順如教身口心淨無沾污如是至誠所依言教奉不違廢不住欲界不猗色界寂無色界從其所行可怙果報而信樂之堅住大乘而不退轉入愚冥處若在慳心不習此等心供養教化眾生令無諛諂不欺諸佛不抱害心向眾菩薩不亂聖業虛妄之言見諸精進若懈怠者而無二心不嫉他供具足弘誓