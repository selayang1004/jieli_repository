修身行遊居永安亦了他人所行存沒所立之處若演文字不猗言辭棄捐吾我心已離此諸所依欲雖在其中察如臭犬入於微妙稍稍開寤懈廢眾勞越度諸流不壞他黨善進道法而無所著恭恪善師捨於睡眠過諸礙岸斷狐疑散貪婬捨懈惓將護吾我光導眾生不立在命不貪求法所語不多言辭清和常諦思惟宣當速行仁明道業不用生心喜樂閑居行於眾中不懷怯弱不求他短自惟身行常奉佛道應遵平等不久遊居在一土地釋諸所貪所在皇平滅身眾冥心不羸劣所修方便將養意念亦無所思不以識著求于解脫心常專惟興發梵行等遵慈心悲哀布恩常以行喜和顏悅色以法樂之依蒙觀護救眾墮害常以戒禁因濟於人入三昧定以是智慧暢入諸法曉了文字思惟究暢解諸結縛令不恐畏入諸音聲獲致利義恒好敷演道法所施樂佛法眾不厭燕處志存於道無有上下不缺諸法顯揚隨順不欺眾生志樂堅強以為具足夙夜精進而不休懈是則名曰了諸法本三昧正定菩薩行是遍入一切眾生境界奉一切智佛爾時說是頌曰行清淨大聖道心信樂無惑業自覺意辯才要是三昧安住施降諸魔除諸垢斷因緣生死欲智名稱富德勳護三界度無極增慧聖道方便賢明種消恩情度眾患佛所歎是三昧安住施入微妙本際門以覺了無瞋恨斷苦惱入永安是三昧諸佛行心中解覺意華受聖文攝善權諸安住覺念鬘說是勝三昧定覺意華脫照門猶月盛燿眾星道所照遍三界是法超歎喻月三達療令清淨在閑居靜樹下棄利養乃諛諂積行求是三昧捐他非不蔽善不以利歎身德被三衣常乞食親求是行三昧純行禁習賢聖問明智常獨歎以諮講奉行要疾逮是三昧定眾生等勞諸味遠眾會樂寂然常求是妙三昧勿諛諂慕斯藏依慚愧食解味禪床臥居觀寂樂無我常歡悅講明哲意永安忍他罵猶空響在真業心不怨欲逮得是三昧當信知罪福報勿習倒惡趣業常修空賢聖元夙夜勤精進力逮三昧至慧門俱捨斯無益路志平等道真實立無生法義行是者佛哀念佛言是喜王菩薩以逮得是了諸法本三昧解一切法無有顛倒諸法無動不可傾故所行志慕救脫五趣降化眾魔自然為伏為天下人眾生愛敬智者欽仰求暢諸法及與非法其德明慧猶月盛滿眾星中明在生死久眾生所知勸化一切志性清淨捨諸所受則為三千大千世界之所救護成致道地分別無我覺無所歸見三難界而化導之為眾生護逮得恭恪不以自大越諸陰蓋曉了諸佛其所頒宣演說滅度應時之宜以復逮致三十二相有利無利若苦若樂有名無名歎毀之事以解是世所有八法悉無所著救諸眾生慰以甘露顯示滅度開悟一切去其惱熱斷斯罣礙未曾猗迷惑六根入十六文字總持之門識其所至能頒宣斯便逮總持何謂十六一曰無二曰度三曰行四曰不五曰持六曰礙七曰作八曰堅九曰勢十曰生十一曰攝十二曰盡十三曰蓋十四曰已十五曰住十六曰燒是十六事文字之教若解行是十六文字之教逮得無量總持門地解一切法而得自在擇求一切眾生慧意消眾塵勞悉宣佛道受大勢力暢達真法度脫黎庶開化導利其音和雅猶如哀鸞逮得普住平等之地為師子吼致妙巍巍忍度無極具足大哀越魔境界備通哀音至真之聲去自大得忍辱了深奧義禪定無非所至到處宣無上法攝取一切眾要經典力勢難及分別一切諸法道門知眾生行之所歸趣識念無數所更歷劫常持諸法滅一切病淨除結網逮斷狐疑速成正覺諮嗟光顯普入一切諸法聖慧能以方便擿去惱熱講說諸法己身奉行服甘露食裂眾猶豫捨所居土顯無蓋哀以覆眾生念於宿命所更生處志泥洹德曉眾愚騃諸行所趣獲至尊慧攝一切想建立諸住不失道地超若干變達諸言聲而一切結解所在周滿佛土遠離五陰而不自大疾了言辭用是之故便降伏魔棄諸外學見不可計十方國土現在諸佛聞所說法受持不忘如其所願得是三昧而自娛樂若有菩薩得是三昧則當謂之逮一切智所以者何以致此定發意之頃一生補處成最正覺從一本起二二至三三至四從其發意輒得佛道所以者何又斯定者則一切智爾時世尊說此頌曰無量無訓漏而無有等倫所出無所歸以脫諸所趣降化無所著殊勝興無限執持斯景摸十方之妙行棄諍以娛樂心患眾垢塵人中上喜真言辭甚流利勝遵無著勳捐捨所生冥總持是法曰建立在十方曉了過解說勸樂度彼岸天人所重敬所施濟第一諸行度無極勇猛而宣德所修奉章句至於十力種捐雜難往來乃能致本無隨心之所好而開化眾人得行遊正路所宿止無垢以斯施眼明所行遊無行意強多愍愛視人如赤子人尊諸所至勸教眾邪業永無所破壞而眾中暢吼於是造立行無有眾等倫得護於十方及他諸不逮勸樂人無底長永修閑定仁捨其家業興法如甘露奉持是經典歸於最勝德積累多功勳訓講無數人勸悅眾愚等終不久戲逸諦解於六趣寂勝而覺善好和安眾人在此功德行得殊特名勳如月遊無塵度脫天人眾居前無所畏名稱普流勝施殊妙甘露遊此所當行疾致得佛道立於所應住在十方佛所頒宣所當說以化諸天人所講甚微妙亦宣至真行奉修是行業常樂甘露法以降伏魔力仁和安立之超度眾苦趣歸至佛正路所到極善處棄捐周旋徑行勇猛方便成就執持德佛言若有菩薩學斯定意十方諸佛皆擁護之以慧照心使得開明不為陰蓋所見覆蔽逮得神通所無極諸菩薩眾悉共將養使得成就一生補處眾聲聞黨普來嗟歎欲使早成十方蒙度上第七天梵具足王典諸梵天身自遙護遣諸天眾悉來將順忉利天上天帝釋王宿命有德識其至心學斯定者遣諸天人悉下宿衛使行安隱無妄犯者其四天王身自臨之亦遣官屬護于法師四千里外令無伺求