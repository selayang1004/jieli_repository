時佛知心性以是三昧具足七日廣為解說斯等聞之展轉相謂是三昧法甚難見聞我等寧可好諦書寫此三昧定持諷誦學為人具說咸共書寫供養奉事各執經卷少能諷誦壽終之後皆共和同見六十諸佛正覺各諸佛所聞是三昧皆棄捐家出作沙門普得斯定以是德本悉當得佛如本所誓不違正願佛言喜王欲知爾時普廣意轉輪聖王則定光如來是也其佛侍者名曰無捐智比丘者維衛佛是也其王千子是賢劫中過千佛已六十五劫當斷無佛然後有劫號大名稱皆同斯劫成最正覺其彼世時八萬大臣在大名稱劫而復學道過是劫已中間斷絕竟八十劫都無佛興然後有劫名喻星宿其八萬大臣於斯劫中成最正覺過星宿劫中間斷絕竟三百劫中久無佛興然後有劫名重清淨此轉輪聖王后妃婇女八萬四千當於其劫成最正覺各各異號佛言喜王斯三昧定果報無極巍巍如是是故喜王今佛囑累一切菩薩若有菩薩志性仁和心無所慕不貪身命唯念當求是三昧定若有菩薩至欲速成無上正真之道為最正覺當勤精進學斯三昧定意受持諷誦一心奉行為他人說廣解其義佛於是頌曰欲志求道義逮得佛正覺當慕勤學此天中天尊業其餘諸學業無有如斯利唯當立正住修正誠道行若信樂此德所生處不變所誓願若斯得其福報應是故奉和心不懷諛諂意勤修專精行如中所言教佛所諮嗟斯諸勝若有欲此神聖廣欲布教法之訓當習斯教如前行若能勸助德具足若復執持諷誦讀眾生不能盡思際何況聞之能奉行有分別說化他意御行晃曜所志道逮致相好諸佛法則當逮得是三昧消除罪釁因降魔消滅諸見愛盡然娛樂清淨諸佛土行斯三昧不難致輒獲解脫成具光總持一切所治業則成所願逮正覺住斯定意皆報辦佛已嘆此說其教汝等造行是餘法來世之時勿懷恨言我違失一切智今所諮嗟度無極若有慕求慧印道若遇不能行斯義倚著身者無聖明將來末俗返義人消滅諸法長惡趣大智之士以用憂常畏眾塵無放逸佛復告喜王若有菩薩千劫之中奉六度無極捨權方便不如一時聞是三昧正定以用勸助昔古已來所立福慶比斯經典所建功祚百倍千倍萬倍巨億萬倍無以為喻所以者何斯經至要去來今佛之所由生大目阿彌陀阿如來賢劫千佛三世無限皆由是定自致成佛猶如虛空含受一切萬種所有十方三界有無諸形斯定如是無上正真含苞大道開化黎庶皆入法身佛說是經時不可計菩薩聞之然皆得立不退轉地無央數人悉發無上正真道意十方會者皆咸蒙恩八十億載諸天人民遠塵離垢諸法眼生是諸天人聞佛所說善心生焉道意明矣散華周遍三千大千世界以覆佛上此三千世界六反震動天住虛空鼓百千伎以娛樂佛及諸大眾喜王菩薩等三十億人普皆一時得是三昧時天帝釋前白佛言快哉法化其義至深妙哉難及從古至今未曾見聞如是真義諸度無極種種別異品品所宣靡不盡暢內外表裏法教所開三毒五陰十二牽連四大六衰諸蔽睡眠靡不忽除宣示四等四恩六度無極空無相願大慈大哀善權方便敷演道化以消眾生八萬四千眾結塵勞尋輒滅除四魔為伏真道法藥療三界病三達之船載度十方去來今佛之所由生歎諸過去無央數佛始元諸尊發意以來積行至真自致成佛化諸當來菩薩所行千佛本末發意成佛國土父母諸子侍者左右上首眾所學教弟子吾等聞之如冥明若有學是賢劫三昧經典之要吾與官屬往營護之當令心安意定不忘在其左右而宿衛之眾邪鬼自然消除令諸學士恣意精修長得安隱佛言善哉天帝吾代爾喜乃欲助衛無上大道去來今佛之所由生除權方便六度無極三十七品一切諸法所不能逮其學斯法超越生死疾成正覺爾時四天王前白佛言我等世尊放捨天上自然之樂往詣法師而擁護之百由旬外令無伺求得其便者使護法師廣布道化古大聖教永得久存令賢劫中千佛本末周流十方諸當來學聞之慕及從是得成使此三昧而不斷絕興隆三寶一切蒙濟爾時世尊告賢者阿難受斯本法古今諸佛之所由生也人命難得經道難值佛世難遇所以知難千佛過已六十五劫世無有佛中間曠絕過大稱劫八十劫中亦復無佛過星宿劫經三百劫玄斷法教佛不復興至淨光劫乃當有佛是故知之佛世難值世人可傷投在盲冥不識道教流墮生死輪轉無際若在地獄燒炙毒痛不可復計億載年歲餓鬼飢渴窮乏甚困生死不得苦惱燋然不可計數脫出無期畜生禽獸轉相食噉受斯毒害動有劫數從冥入冥從苦入苦出於地獄復入餓鬼出於餓鬼復入畜生地蟲屎蟲草蟲螟蟲一一說之不可終極痛不可言甚可憐傷佛出世間皆為斯類開示語之不肯信受放心蕩逸如盲投冥如狂溺水猶迷趣谷不見眾難佛以大慈顯揚大道頒宣諸度八萬四千以無量法以化眾生八萬四千眾結之患四魔之難皆為降伏不計吾我使發無上正真道意行菩薩法濟生死苦無三惡趣自度脫彼無三界患然後來世諸學四輩聞菩薩法知之為快不能諷誦抱著心懷喜雜句說不志深妙空法之義聞至深慧然無際又興所習以為第一有聞大道謂不緒聽欲得易解說其罪福攀緣稱說倚俗神仙世典雜言謂之至妙咸共學聽歡喜無量以自忻慶荷宿功福聞講深法反復解義名言復重而不可知便睡眠寐或臥不聽正法滅盡皆由是矣佛言我往過去無數劫時喜雜句說妄想倚住六度無極不能自達通致大道至定光佛乃了然捨眾妄想心無所著乃能逮得無所從生法忍為定光佛所見授決解三世空以無礙法尋於今五濁之世多逆少順罪不可計在於末世示現佛身度餘濁俗使行道法濟三界難悉令永安佛告阿難受是過去諸佛學業當來現在諸度無極八千四百變為八萬四千及其賢劫千佛本末宿命所行從初發心至成佛道國土壽命父母妻子上尊弟子得度人數所當開化猶如種樹下子在土視不可知人不見之又本其子稍稍生長因成大樹甚高巍巍然後大樹廣有所覆枝葉華實多所饒益遠近眾人菩薩如是從初發心已來種少少福積功累德遂至無限諸度無極自致成佛度脫一切賢者阿難受持諷誦為他人說將來菩薩所當奉行若於千劫行六度無極無善權方便不如聞是經典之要福多於彼何況至心受持諷誦宣示同學四輩一心奉行福不可喻慇懃書寫勿失一字所以者何去來今佛之所由生宣示同學普流十方一切蒙慈乃報佛恩阿難白佛唯奉當受宣布示語一切此名何經以何奉持佛告阿難是名賢劫三昧千佛本末決諸法本三昧正定當受奉行宣布八極上下無極佛說如是喜王菩薩一切開士諸聲聞等天龍鬼神阿須倫世間人民聞佛所說莫不歡喜作禮而去賢劫經永康元年七月二十一日月支菩薩竺法護從罽賓沙門得是賢劫三昧手執口宣時竺法友從洛寄來筆受者趙文龍使其功德福流十方普遂蒙恩離於罪蓋其是經者次見千佛稽首道化受菩薩決致無生忍至一切法十方亦爾