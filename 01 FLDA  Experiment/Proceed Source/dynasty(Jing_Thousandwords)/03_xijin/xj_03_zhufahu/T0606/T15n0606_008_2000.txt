蘆葦邪生諸曲橫出不理皆落治之棄著垣外令其順好樹木無礙根生滋茂皆悉護之令不折傷以是之故樹木轉大花實興盛其修行者受法師教除婬怒癡欲想諸穢以是之故行遂長成至于得道於是頌曰其樹木曲戾邪出不順生荊棘諸瑕穢悉落治令政以若干方便修理乃得成修行治法樹奉經亦如是除諸婬怒癡受師百千教滅去諸瑕穢如園師修樹法師說經察以四事何謂為四一曰博學而得至道二曰懷來以道其於學問不能論義三曰博學道德未得成就四曰無知無道復有四法一曰初由法師從其啟受知義解法二曰雖解其義不能微妙三曰分別淺法不能至深四曰不知其義亦不曉了如是學法所習唐苦譬如兩人俱不曉泅墮深水中欲相免濟反更溺死如盲牽盲欲有所至中道迷惑竟不能達不知義者亦不曉慧而欲說法欲有所救亦復如是於是頌曰譬如人博學眾善無央數已得度無極若人越大海若人淨如諦而無有智慧但可取其要不能獲深義若習入道者隨順不違律以能敬受教如是有反復譬如近尊者必當獲大利其學修行道所求義必進但解進其義而不能微妙如人食空羹而無有飯具從師諮受義不了妙如是不能解大道不至正真慧設使不入道不能分別說則不解於慧無義不了了如盲欲御盲不能致所趣無義亦無慧譬之亦其然其修行者計有三品一曰或身行道而心不隨二曰或心行道而身不從三曰修道身心俱行也何謂身行而心不隨假使行者結跏趺坐政直端心譬如柱樹未曾動搖而現此相內心流逸色聲香味細滑之念所更不更而普求之其心放逸不得自在譬如死屍捐在塚墓虎狼禽獸飛鳥狗犬爭食之身定內亂亦猶其然斯為修行道德地者身定心亂於是頌曰結加趺端坐不動如太山其心內迷散情猶象墮淵如是修行者身定而心亂譬若樹狂花不成果而落何謂修行道地者有心在道而身不從身不端坐成四意止是時心定而身不安於是頌曰假使心性自調和住四意止無他相是時則名四意止雖身不定心不亂修行道地何謂身心而俱定者身坐端正心不放逸內根皆寂亦不走外隨諸因緣也當爾之時身心端定都不可動以此知之身心等定於是頌曰其身心俱定內外不放逸寂然加趺坐如柱定難傾見於生死諦如水漂岸樹身心而相應疾成道得果修行道地專精於道而不動轉如是寂滅速至泥洹於是頌曰講說若干之要義如乳石蜜和食之其無諛諂能承法則以佛教自調順修行道地以何方便自正其心吾曾聞之昔有國王選擇一國明智之人以為輔臣爾時國王設權方便無量之慧選得一人聰明博達其志弘雅威而不暴名德具足王欲試之欲知何如故以重罪欲加此人告臣吏盛滿油而使擎之從北門來至於南門去城二十里園名調戲令將到彼設人持油墮一渧者便級其頭不須啟問於是頌曰假使其人到戲園承吾之教不棄油當敬其人如我身中道棄油便級頭爾時群臣受王重教盛滿油以與其人兩手擎之甚大愁憂則自念言其油滿器城里人多行路車馬觀者填道譬如水定而風吹之其水波揚人亦如是心不安隱退自念言無有一人而勸勉我言莫恐懅也是器之油擎至七步尚不可詣況有里數耶此人憂憒不知所湊心自懷懅於是頌曰人象馬及車乘大風吹水心如此志懷怖懅懼不達安能究竟了此事其人心念吾今定死無復有疑也設能擎使油不墮到彼園所爾乃活耳當作專計若見是非而不轉移唯念油志不在餘然後度耳於是其人安行徐步時諸臣兵及眾觀人無數百千隨而視之如雲興起圍繞太山於是頌曰其人擎心堅強道見若干諸觀者眾人圍繞而隨之譬如江海興大雲當爾其人擎之時音聲普流莫不聞知無央數人皆來集會眾人皆言觀此人衣形體舉動定是死囚斯人消息乃至其家父母宗族皆共聞之悉奔走來到彼子所號哭悲哀其人專心不顧二親兄弟妻子及諸親屬心在油無他之念於是頌曰其子啼泣淚如泉若干種泣哭嘆父心懷怖懅不省親專精秉志而持眾人論說相令稱噭如是再三時一國人普來集會觀者擾攘喚呼震動馳至相逐躄地復起轉相登躡間不相容其人心端不見眾庶於是頌曰眾人叫喚不休息前後相逐不容聞而擎油都不觀如雹雨空無所傷觀者復言有女人來端正姝好威耀光顏一國無雙如月盛滿星中獨明色如蓮華行於御道像貌巍巍姿色踰人譬如玉女又若忉利天王之后字曰護利端正姝好諸天人民莫不敬重於今斯女昭昭如是能八種舞音聲清和聞者皆喜於是頌曰舉動而安詳歌舞不越法其心懷歡喜感動一切人歌頌聲則悲其身而逶迤不疾亦不遲被服順政齊七種微妙音奇述有五十三處而清淨宮商節相和身從頭至足莊嚴寶瓔珞語言而美雅猶若甘露降爾時其人一心擎志不動轉亦不察視觀者皆言寧使今日見此女顏終身不恨勝於久存而不者也彼時其人雖聞此語專精擎不聽其言於是頌曰巧便而安詳其舞最巧妙一切人貪樂譬如魔之后能動離欲者何況於凡夫來往其人邊擎心不傾當爾之時有大醉象放逸走入於御道眾人相謂今醉象來踏蹴吾等而令橫死此為魃魅化作象形多所危害不避男女身生瘡痍其身譬若大髀毒氣下流舌赤如血其腹委地口脣如垂行步縱橫無所省錄人血塗體獨遊無難進退自在猶若國王遙視如山暴鳴哮吼譬如雷聲而擎其鼻瞋恚忿怒於是頌曰大象力強甚難當其身血流若泉源踏地興塵而張口如欲危害於眾人其象如是恐怖觀者令其馳散破壞兵眾諸象逝一切者而欲怖死能拔大樹踐害群生雖得杖痛無所畏難於是頌曰壞眾及群象恐怖人或死排撥諸舍宅走不畏御名聞於遠近剛強以為德憍慢無所錄不忍於高望爾時街道市里坐肆諸賣買者皆懅收物