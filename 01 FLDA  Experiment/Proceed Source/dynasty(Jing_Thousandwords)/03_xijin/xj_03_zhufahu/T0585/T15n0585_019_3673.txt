會假現名耳說經法者則當如茲不為聽經所以者何無所聞者乃為聽經又問普首此為何謂無所聞者為聽經乎答曰眼耳鼻口身意無所流聞乃為聽經其有染污於諸入者則無所聞便在於色聲香味細滑欲法斯等聽經則為虛妄時諸會中諸天子眾三萬二千比丘五百比丘尼三百清信士八百清信女斯等咸聞普首童真之所說法應時逮得不起法忍各各舉聲而歌頌曰如是普首誠如所云無所聞者乃為聽經持心梵天問諸得法忍菩薩曰卿族姓子豈為得聞此經典乎答曰已聞梵天無所聞故又問賢者云何曉了斯經典乎答曰如無所知無所不知又問賢者為何所獲逮法忍乎答曰建一切法又問當以何緣歸趣法乎答曰無所至者則歸趣法又問諸賢現在目法乎答曰梵天於一切法現在己身眾生志性皆為本淨時眾會中有一天子名離垢英問持心曰假使梵天若得聽聞斯經法者如來則為授決處乎答曰輒便授決當得無上正真之道所以者何其法典者則為亡失報應之果積累一切眾德之法便降伏魔及與怨讎斯經典者尋離一切貪欲之諍多所勸化而令喜悅設有信樂斯經典者心懷欣豫而諦執持則獲賢聖平等究竟而善執持斯經典者一切諸佛加威護之設天上世間諸天人民阿須倫而專念向斯經典者得不退轉不見侵欺又斯經典至于道場惠施真諦誦習佛法其有不學則為斷絕於正法輪又斯經法決諸狐疑至賢聖路諦聽經典至解脫故諦持經典欲執御故諦說經典用福慶故善護經典好法訓故加施安隱為經典者歸滅度故不斷經典壞魔異學故當曉歸命於斯經典眾祐無著故斯經典者多所悅喜明達法故斯經典者多所踊躍為慧解故斯經典者御智慧音除一切見所歸趣故斯經典者為導慧響壞愚癡故斯經典者為善應順隨其所入故斯經典者善究竟誠次第美辭故斯經典者分別義理說第一故不捨經義不獲聖慧斯經典者則為帑藏給諸虛匱無有熱惱濟眾盛煮等諸音響平等為食遵修慈心樂為禪定積累精進為諸懈怠以禪定意濟諸亂意則以光耀照諸邪智梵天欲知斯則建立於經典矣一切諸佛之所將護時天子說此經典功德所訓時此三千大千世界六反震動世尊讚彼天子曰善哉善哉如汝所言於是持心梵天白世尊曰今此天子本昔曾聞斯經典乎為從過去如來啟受之耶佛告梵天此天子者從六十四億諸佛所悉得聽聞又告持心離垢英身過四十萬劫當得作佛號寶如來至真等正覺世界曰寶積其於中間諸佛世尊所興起者悉供養之當復得聞於斯經典梵天欲知此諸比丘比丘尼清信士清信女天龍鬼神揵沓應斯經典逮得法忍者皆當生彼寶如來佛之國土而現在於寶積世界於時離垢英天子白世尊曰今我坦然不遠求道亦不願道設不欣樂於佛道者亦無所依亦不得道亦無所想念何故世尊而授我決大聖告曰天子知之草木莖節枝葉華實著於火中若有人來說言勿燒草木莖節華實令火不燒未之有也不用彼言而不燋燒如是天子假使菩薩不悅樂道無所依倚志不建立亦不願羨一切諸佛則為授決設使天子若有菩薩不志樂道無所依倚無所建立無所僥願無所得者斯等菩薩乃為如來所見授決當得無上正真之道爾時會中五百菩薩白世尊曰余等不建立道無所志願亦無所得無所欣樂無所依倚無所想念無所想報時諸菩薩承佛聖旨察虛空中現於上方八萬四千佛斯諸如來悉授其決當成無上正真之道彼菩薩白世尊曰至未曾有天中之天如來善說快乃若茲其於道法無所欣樂無所依倚無所建立無有志願無所得者乃為如來而見授決唯然世尊吾等今見上方去此八萬四千諸佛國土又斯諸佛授我等決當成無上正真之道於是普首童真白世尊曰唯願如來建立是法使於末後五濁之世流布天下在閻浮利斯等則為被大德鎧以三品事致耳聞之若族姓子族姓女設使興立魔因緣者不隨其教魔及官屬不得其便以能受此經典要者不退不轉至於無上正真之道佛告普首善聽思念斯經典者則當久存天龍鬼神犍沓又有神名曰選擇當分別說神句義所總持者其有法師族姓子族姓女則得救護為天龍鬼神犍沓阿須倫迦留羅真陀羅摩勒之所救護若族姓子若行此徑路若在閑居若處室宇若住房舍經行思惟若在眾會順義澹泊執持辯才尋隨方便至於堅強力勢超異怨家盜賊不得其便彼輒如是寂然經行坐起臥寐如斯普首號曰神之句義也優頭黎頭頭黎末遮彌離楴離楴彌樓樓音留伊拔錍拔丘丘離佉羅祇阿那提揭提初往至摩醯隸摩那夷摩嬭抱犍提薩披樓披娑揭提新頭南無佛檀遮栗提南無曇偈南無僧披醯多善披扇陀薩披波披彌多羅彌浮提壽薩遮尼陀羅披羅摩那波世多黎夷波世多阿致禪提薩陀浮陀迦羅呵南無佛陀悉禪提慢陀佛所說者吉佛語普首童真是為神之句設有菩薩遵修奉行斯經典者則為已安祥尋後將護而不卒暴靡有亂心其行清淨造次第行而知止足臥寐寂寞樂於澹泊不習多事身心寂淨樂于慈哀樂於法樂建立誠諦無所侵欺存在獨處精進說法思惟專精樂于道義棄捐除去非義之念限節燕處以為娛樂則以獲致為他人說向於法門現于終始親友怨讎等心加之棄眾想念不惜身命能觀眾業所行具足樂護禁戒多修忍力而無言面目和悅離於憔悴無惡顏色先人談言問訊恭恪棄捐嫉癩樂善柔渜所遊居安是為普首建立行者若族姓子諷誦斯其族姓子見法師者現獲十力何謂為十已逮心力未曾有忘至於意力曉了所念所至力者所入經典無不解達堅固之力行在生死慚愧之力彼我悉護博聞之力具足智慧總持之力所聞悉攬辯才之力佛所建立而得擁護深法之力逮得五通不起法忍力具足通慧佛語普首菩薩若有法師建立是法諷誦奉持則當逮得此十種力佛說於此神力業所行術時其四天王驚悸毛與無央數百千鬼神眷屬圍繞往詣佛所稽首佛足白世尊曰我之枝黨則奉佛教獲通流跡又我等身若有眷屬將詣族姓子族姓女為法師者若講說法獲斯經典奉卷受持諷誦讀者四天當往將護使得澹泊若在縣邑郡國州城大邦居家出家我四天王與其眷屬當擁護此族姓子女供侍奉事令得安隱無危害者亦無伺求得其便者若斯經典所可流布國土處所當令宿衛面四十里諸天龍神鳩洹眷屬子孫無得其便爾時惟樓勒叉護怨大天王說此頌曰我所有眷屬諸子及宗親吾能順堪任供奉此聰達時惟樓博大天王則說頌曰吾為法王子以法而化成供養諸佛子奉建道意者提頭賴大天王即說頌曰則當為將護普周遍十方其有持斯典佛正覺所說惟沙慢大天王即說頌曰若建立道心供養後學者眾生緣供養不任報其恩於是息意大天王有太子名曰諦顏以七寶蓋奉上如來尋說頌曰今我當受斯如來之經典輒為他人說人心之志性世尊知我心曉了宿世行如意之所建於世當成佛今奉正覺蓋莫能覲尊顏願我逮如是無見頂相者正覺唯來眄人尊垂慈心清淨目睞察哀眼眾庶世尊則授決智慧度彼岸於是壽終後則生兜術天兜術天上沒見彌勒最勝當於二萬歲供養佛乃生彼則出家已淨修于梵行便於賢劫中普見一切佛皆悉供養已淨修梵行竟訖六十億劫當得成正覺作佛名寶蓋佛土號莊嚴淳悉諸菩薩常當講妙法其命壽一劫佛滅度之後愍傷眾生故正法住半劫於是釋提桓因與無央數百千天人眷屬圍繞白世尊曰我當擁護於斯法師持是典者供養奉事而順其志其誦說經吾當故往諮受斯法當令法師勢力強盛辯才次第演說如流使無諸礙而不遺漏爾時天帝釋太子名曰翟或七寶瓔珞奉進如來說此頌曰世尊我目如來之所行又若已尊修志慕求佛慧古世之所行所施無所冀我當學斯教布慧諸所有亦為受斯經然從法王得數數每講說當報導師恩平等以時節與此經典俱供進飲食饌奉持佛道故唯聲聞不任將順斯典誥我當護正法調御於來世唯垂見慰撫決斷諸天疑吾身當久如得成若能仁於時尊授決明達諸通慧汝當得正覺如今佛身行億千劫中若復暨百當為世光明號曰慧成就於是梵忍天白世尊曰唯然大聖捨於禪行則當往詣族姓子女而聽說法若說此經多所降伏釋梵諸天我能堪任供養奉事斯族姓子天上世間諸天人民悉當加敬而奉事之時梵忍天說此頌曰其執持此經比丘比丘尼清信士女等則為普濟世若習斯典者歎詠諸至誠吾唯能堪任論說於此經敷華當重疊上至于梵天以為座坐上令說斯經法于彼磬揚聲善哉所造說然後於末世若手執此經政使億國土令滿其中火則當往詣彼求還聞斯典寶積如須彌以此寶施與因得聞是經嚴淨千佛土爾時世尊則如其像而出頂光便現神足感魔波旬與諸兵眾往詣佛所白世尊曰吾與眷屬於如來前而自約誓若斯經典所流布處諸郡國土而有法師敷陳經典宣于法會又吾身誓益當加護令得暢達不興危害於是世尊紫金色光普照佛土告普首曰如來以為建立斯典并及將護持經法者加以法恩流布天下閻浮利域至竟正法不為毀滅于時眾會普持雜華一切名香散如來上各歎斯言當令此法而得久住於閻浮利常令弘普靡不周接爾時世尊告賢者阿難曰當受斯經應曰唯願奉持佛告阿難斯經悉顯至于天上用受持故當為眾會而分別說賢者阿難白世尊曰其有受持斯經典者若諷誦讀為他人說其福如何世尊告曰假使以七寶普用週遍滿於虛空中以布施者當知其有案如文句說此經典則為供養如來至真及與聖眾一切施安若復有人受此經典書著竹帛執持供養其人現在獲得十藏何謂為十見佛之藏逮得天眼聞法之藏獲致天耳聖眾之藏得不退轉菩薩賢聖無盡寶藏逮致寶掌像色之藏則得具相眷屬之藏營從不散無間寶藏逮得總持志念之藏逮得辯才無畏之藏攝諸異學功德之藏眾生稟仰聖慧之藏普獲一切諸佛之法佛說此經時七十二天逮得法忍無量眾人悉起道意不可限人漏盡意解賢者阿難白世尊曰何名斯經云何奉持佛告阿難是經名等御諸法當奉持之又名莊嚴佛法復名持心梵天所問普首所暢當堅奉持佛說如是普首童真持心梵天普行族姓子賢者大迦葉賢者阿難諸天人民阿須倫聞佛所說莫不歡喜優頭犁頭頭犁末知遮彌離揥離揥彌樓樓留拔錍拔丘丘離佉羅祇阿那提揭提摩醯摩奈夷摩嬭袍揵提薩披提臘披婆渴提新頭南無佛檀遮粟提南無曇偈南無僧披醯多菩波扇陀薩披披彌多羅彌浮提儔薩遮尼陀耶披羅摩那波世多利夷波世多阿致單提薩陀浮陀伽羅呵南無佛陀悉蟬提曼陀