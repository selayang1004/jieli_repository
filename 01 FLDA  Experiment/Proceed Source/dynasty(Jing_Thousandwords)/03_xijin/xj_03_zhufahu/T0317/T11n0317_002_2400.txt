少當應少者反成為多當應清潔反得垢濁當應垢濁反得淨潔當應雄反成非雄所不樂雄反為賊雄當所求者反不得之志所不樂而自然至當應為黑而反成黃當應黃而反成黑佛告阿難如其本宿所種諸惡自然得之或復為盲聾瘖愚癡身生瘢瘡生無眼目口不能言諸門隔閉跛蹇禿本自所作自然得之父母所憎違失法義所以者何如是阿難宿命所種非法之行佛告阿難假使其人前世奉行眾德不犯諸惡諸善來趣謂十德行於惠施無慳垢心奉受先聖師父之命身中諸節應當長者即清淨長當應鮮潔自然鮮潔應清淨即清淨應當細小即多細小應多清淨即多清淨應少清淨即少清淨應滑鮮潔即滑鮮潔應當忍少即便忍少應當為雄即成為雄所樂好聲即得好聲所樂瓔珞即得寶瓔應當為黑即成為黑所樂言語即得所樂如是阿難隨宿所種功德諸為善自然為眾生所見端正好潔色像第一其身口意所求所作所願則得如意所以者何是故阿難宿命所種自然得之佛告阿難假使有男即趣母右累趺坐兩手掌著面背外面向其母生藏之下熟藏之上五繫自縛如在革囊假使是女在母腹左累趺坐手掌博面生藏之下熟藏之上五繫自縛如在革囊假使母多食其兒不安食太少其兒不安食多膩其兒不安食無膩其兒不安大熱大冷欲得利不利甜醋細其食如是或多少而不調均兒則不安習色欲過差兒則不安在風過差兒則不安或多行來馳走有所度越或上樹木兒則不安佛告阿難兒在母腹勤苦懊惱眾患諸難乃如是乎俗人自謂生在安處其若如是何況惡趣勤劇之患諸苦艱難不可譬喻誰當樂在母胞胎乎佛告阿難第二十八七日在其胞裏於母腹藏即起八念乘騎想園觀想樓閣間想遊觀想床榻想流河想泉水想浴池想佛告阿難第二十九七日在其胞裏於母腹藏中自然有風名曰髓中間持其皮膚使其淨潔顏色固然隨其宿行宿作黑行色現為黑形體如漆宿作不白不黑行色現不白不黑體像一貌宿行素無光潤色現素無光潤普身一等宿行白色面貌正白普體亦然宿行黃色面貌黃色普體亦然阿難是世間人有是六色隨本所種自然獲之佛告阿難第三十七日在其胞裏於母腹藏自然風起吹其兒體令生毛髮隨宿所行或令其兒毛髮正黑妙好無量或生髮黃人所不喜佛告阿難第三十一七日在其胞裏於母腹藏兒身轉大具足第三十二七日在其胞裏於母腹藏兒身自成無所乏少第三十三七日第三十四七日第三十五七日第三十六七日兒身成滿骨節堅實在於胞裏不以為樂佛告阿難第三十七七日在其胞裏於母腹藏自然生念如在羅網欲得走出為不淨想瑕穢之想牢獄之想幽冥之想不以為樂佛告阿難第三十八七日在其胞裏於母腹藏自然有華風名曰何所垂趣吹轉兒身令應所在下其兩手當來向生從其緣果吹其兒身上頭下向於生門假使前世作諸惡行臨當生時便轉退反其手足困於其母或失身命其母懊惱患痛無量假使前世作德善行終其長壽則不迴還命不中盡其母緣此不遭苦惱無數之患彼於三十八七日則遭大苦無極之患愁憂不樂佛告阿難生死之苦甚為勤劇人生若男或生女這生墮地痛不可言甚不善哉懊惱辛酸或以衣受觸其形體若以衾受臥著所處或在床上或置于地或覆或露或在暑熱或寒冷因是之故遭其苦患酷劇難稱譬如阿難蛇虺牛之皮所懸著處若在壁上即化為虫還食其皮若使樹木苗草陂水設復在虛空中所倚即自生虫還食其形在所依倚則亦生虫還食其形兒始生時則以手受苦痛懊惱不可稱限或以衣受觸如前其形體或稍以長大飢渴寒熱其母小心推燥居濕養育除其不淨所謂先聖法律正是其母乳哺之恩佛告阿難如是勤苦誰當樂處父母胚胎兒生未久揣飯養身身即生八萬種虫周遍繞動食兒身體髮本虫名曰舌舐依於髮根食其髮虫名在修行道地中一名舌舐二名重舐三種在頭上名曰堅固傷損毀害佛告阿難人身苦惱如是八萬種虫晨夜食其形體令人羸疲少氣疲極令身得病或成寒熱眾患苦惱不可數也煩躁苦極飢亦極行復極住亦極設身有病復求醫藥欲除其病在母胎時苦不可言既生為人極壽百歲或長或短百歲之中凡更百春百夏百秋百冬百歲之中更千二百月春更三月夏更三月秋更三月冬更三月百歲之中分其明白青冥部凡更二千四百十五日春更六百十五日夏更六百十五日秋更六百十五日冬更六百十五日百歲之中凡更七萬二千飯春更萬八千食夏更萬八千食秋更萬八千食冬更萬八千食或懅不食時或瞋不食時或食窮乏時或有所作不食時醉放逸不食時或齋不食時皆在七萬二千飯中如是阿難勤苦厄惱誰當樂處母胚胎如是眾患未曾得安眾緣所縛或眼痛病或耳鼻口舌齒痛臏咽喉短氣腰脊臂肘捲腕諸百節病痛諸患風寒諸熱疥癩虛痔惡瘡癰疽黃疸咳逆顛狂盲聾瘖癡憃疣癃百節煩疼臚脹下身體浮腫如是阿難地水火風一增則生百病風適多則百病生熱多則生百病寒多則生百病食多則增百病三事合會風寒熱聚四百四病同時俱起何況其餘不可計患或截手或截耳鼻或斬頭或鎖繫鞭杖搒笞閉在牢獄拷掠加刑或畏於人或畏非人地獄餓鬼畜生之難勤苦曠野蚊虻蚤蜂螫之難虎狼師子蛇虺之懼如是計之苦不可言有多所求種勤苦根不得則憂有所志樂不如意既所得當復守護生業勤苦有所獲得志願無厭塵勞之惱多所妨礙佛語阿難取要言之五陰則苦諸入諸衰思想多念由此生苦因斯起其憍慢自貢高自在心走不安一一諸義當觀自然譬如車輪不在一處臥起在床在地歌舞戲笑當觀苦想假使經行坐起行步常當思苦懊惱眾患不可稱數無有一可快所經行處不起安想心頓坐而不行不在床榻亦當知之勤苦阿難言勿起安想佛告阿難設在威儀而不休息則有若干無量苦與心自想念謂安不苦如是阿難生死難樂計有二患自觀身苦為他人苦觀此二義當自察之吾雖出家何因致慧得報果實安隱無患所從受食衣被床臥病瘦醫藥令其主人得大果報獲大光焰無極普義佛告阿難當學如此於阿難意云何色為有常無常阿難答曰無常天中天設無常為苦不苦阿難白佛甚苦天中天又無常事當復離別法不常在賢聖弟子聞講此義寧當發念有吾有我是我所不阿難白佛不也天中天色痛痒生死識有常無常答曰無常曰假使為無常為苦為安賢聖弟子聞講說此寧有吾有我是我所不答曰不也天中天是故阿難計一切色過去當來今現在者內外細微妙瑕穢若遠若近無我無彼亦非我身明達智者即觀如平等不耶假使阿難賢聖弟子厭於色者痛痒思想生死識者設使能厭則離塵垢離塵垢則度設志於度至度見慧盡于生死稱揚梵行身所作則辦則度彼岸示在此際佛說是經時賢者阿難得諸法眼生其五百比丘漏盡意解賢者阿難五百弟子諸天龍神聞經歡喜