實猶如夢中所見覺無所一切諸法猶如照影本淨無形無名想諸法無思一切諸法如呼聲響從虛無立諸法則無自然之故不可得矣諸法野馬無所有故以能如立觀諸法者愚冥凡夫見若干變則知無法不用法無合無散以見諸法永無所著以作是觀見一切法無往無返不見諸法之所立處所以者何無處非處一切諸法從因緣起處在顛倒輪轉無際無言不言無有二想亦非一想不有小想明者所了而不可得亦非不得所以者何諸法不生亦無所起無造無作不得作者諸法捨形亦無身貌亦無自然自然成矣諸法無數本真諦故以作是觀解一切法無有吾我無人無命察于空無心自念言一切諸法悉云本性空法以自然亦無有想不見眾想不造法願察一切法以無所生自心念言法無所起亦無所滅以觀如是得法意止於一切法了無所生知歸習盡因法相成自然離以則無有相所以者何無有成其無相者乃捨相耳諸明達者分別覺了是一切法悉為本無若有菩薩當作是觀諸法法行以作是行不得諸法亦無所生不起諸法有所住止亦無所滅一切諸法悉滅度相諸根寂然相亦惔相菩薩如是觀見諸法了法意止已無止處無所不止悉入諸法慧明之相自察心念致法意止則名曰頒宣經典於一切法而無所住敷演諸法攝妄以慧斯曰於一切法所真諦逮法意止佛言意以止者便至意斷身意痛意想法意解三界空不見身及痛想法則四意斷佛告持人菩薩若有逮解五根度俗世本順諦察之何謂為五根一曰信根二曰精進根三曰意根四曰定意根五曰慧根是為五根當是行云何觀之信一切法從因緣起立有顛倒虛無合成展轉不定猶如車輪所遊無際亦如所夢自然退逝信一切法無常苦空非身疾病瘡痍老不長存不得久在當復別離諸法不真皆無有實慌惚捨放等放諸根猶如彩畫如小兒力思想欺戲以為真實不知虛詐悉無所有其信根者一切諸法無去來今無去無來亦無所住空無相願無起無行無想不惑戒清定淨慧解度知見品淨以能奉斯信根行者則不迴還篤信為首建立禁戒悉無所失不違道業以無所失便順正法住於篤信無能動搖善德報應感來歸護則立直業而無諛諂斷諸邪見六十二緣不求外學以為師主如見日月不用燭火唯歸如來識知聖眾善具足成立淨業戒忍辱仁和如是篤信而不動搖以無能動甚懷義信便具道法佛告持人何謂菩薩觀精進根云何具成曉了方便若有菩薩篤道不違以精進故休息五蓋設值得聞如是景模深妙經典勤順奉行夙夜精進不悒怯弱心不忘遠志慕博聞無罣礙法以斷諸蔽不廢精進若心生念惡不善法以大精進而蠲除之識法已興建立勤修未曾懈惓無猗精進攝加勤修不以此行有所違失而不還返所遵力務曉了諸法分別如應不戴仰人在於世治不失精進以斯進根最有威德以義勤學得號進根佛告持人何謂菩薩逮得意根云何曉了奉行意根若有菩薩制止其意順施戒聞具足梵行究竟戒品清淨之業定意慧解度知見品淨身口意究竟謙恪建立正意在一切法令無所生住存殊異而察至行苦習盡道以除斷斯存立意止方便解達根力覺一心意定意三昧正受解暢諸法而無想願得不起慧致忍辱聖離欲滅度以得意止具足佛法不行聲聞緣覺地也奉無礙慧心不迷惑以能專精如是像法身口謹慎不失其意不依仰人察如是法最有威德逮得正本是謂曉了逮定意根何謂菩薩逮定意根云何曉了斯定意根若有菩薩以行禪思一心不虛行賢聖業禪心無所著以無逸禪善攝定意明解正等曉了定意無顛倒禪觀定意門以暢不亂入于寂志從三昧起不復定意亦無正受以能慕樂志立道業而以禪思因用自娛不須仰人禪思正受不隨禪教以逮威德定意一心不貪利養行不憒以最威德逮定意根所度無極佛告持人何謂菩薩行智慧根云何曉了逮智慧根若有菩薩滅身所行為何謂也盡除眾苦常消身行在在行慧普見離欲滅習盡道向無為門以行慧根皆三界一切熾然知三界苦其智慧者不猗三界察之悉空無想不願心無所生無所復行者有為悉放捨之如救頭然具足佛法專習諸法雖處三界戢滅一切悉放捨著而於三界悉無所慕斷諸所樂捨諸有為一切染污愛欲縛結心無所著不慕五樂不著欲界色無色界心抱智慧聖明功勳不可限量猶如江海所行至誠而無崖底曉了諸法則以智慧分別三界悉無所著是最德義奉於智慧所度無極佛言持人何故曰根所曰根者義無能動故曰為根以無所動無所逸馳故曰為根永不迴還不依仰人義無伴侶順隨法教故曰為根不恥他人莫能搖者無所雜錯故曰為根如是持人斯則菩薩曉了諸根又復持人菩薩分別眾生諸根善學方等知眾生根染不染者有欲無欲根有瞋恚無瞋恚根有愚癡無愚癡根知墮惡趣若生人間根知生天上十方佛前根心明達若柔劣及中間根悉見知之下賤獷根諸根不具若不損根而悉知之諸根應法有方便根無方便根悉復知之有罪無罪根猗著無著根危害根無害根悉當知之隨順根不隨順根有礙根無礙根欲行根色行根無色行根暢諸善根究竟善根悉能知之所歸趣根仁和根處邪見根立正見根慳貪根無慳根悉能知之卒暴根無卒暴根迷惑根不迷惑根速疾根賢和根忍辱根瞋恚根懷嫉根無嫉根具施根非具施根信根無信根貪欲根離欲根居家根捨家根戒具根毀戒根悉能知之誡戒根無誡戒根清淨根忍具根恚恨根上精進根懈怠根亂心根取要根定意根智慧名根失智慧根具聖明根愚騃根無所畏根自大根離自大根逮得道根從邪見根心安和根放心恣意根悉能知之散意根寂靜根起生根無所生根清淨根瑕穢根解明根顯曜根聲聞根緣覺根菩薩乘根佛乘根皆曉了知以逮得是則