得佛道已來六年王念佛已心中悲喜飢虛欲有一梵志名優陀耶聰明智慧本侍菩薩常得其意王告憂陀往請迎佛問訊別闊以來十有二年夙夜愁慼不捨其心思一相見如復更生優陀耶受教往詣佛所稽首佛足具以王意白佛憂陀耶見佛諸天釋梵歸禮一切受命前白佛言願得出家以為沙門佛言呼比丘來頭髮自墮便成沙門得羅漢道佛時所度其餘前後得道不可稱計佛自念曰本與父王要得佛道爾乃還國當度父母今正應還設若還國無所感動於事不宜所化甚先遣神足弟子比丘優陀耶往顯示神足知佛欲往乃解道尊咸共渴仰發起道心所度乃多爾時世尊告優陀耶佛本出家與父母誓若得佛道還度父母今已得佛道德已成必當還國不違本誓汝以神足經行虛空現其神變乃知吾身已成大道弟子尚爾況佛威德巍巍無量爾乃信受優陀受教神足飛行經遊虛空往到本國迦維羅衛城上虛空現無數變身上出水身下出火水不濕身火無所傷七現七沒從東沒地出於西方西沒東出南沒北出北沒南出行空如鳥沒地如水履水如地王及臣民莫不欣喜乃知道尊於是頌曰佛從本所行生死無數變常愍蜎蜚類懃苦無量劫時坐佛樹下還致本宿願歡喜當聽說難得數見聞適成佛道時降魔官屬即壞生死本消愛欲無餘佛念本生地意欲見親族今聽王頭檀所說甚可悲比丘名優陀姿性能悅人佛遣使令行孚致消息來還入父王國以入宣佛意今王太子顧意欲還至宮優陀聞佛教即聽受奉行因時於佛前變化隨地形其身忽不見神足來入城乃至大王殿父王所坐前比丘優陀耶進現悅頭檀變化若干品踊出父王殿淨譬如蓮華泥土塵不生父王見恐怖即問斯何靈將無是神祇地出何怪爾此形姓為誰本從何得來願以開吾意令心疑結解從生至於今未曾是變太子本棄國求道度眾生恭懃無數劫於今乃得成今王莫恐畏且寬意悅豫我以壞眾惡為王太子使王聞太子問淚下如雨星十二年已來乃承悉達聲今從吉祥至思寤如更生太子捨國位成道號何名出國坐六年精進現成佛號曰天中天三界尊第一本時在我國為作眾寶殿刻鏤諸妙飾於今室何如優陀耶答曰佛之真正微常坐於樹下諸天來歸趣吾子在宮時茵蓐布綩綖皆以錦繡成柔軟有光澤龍妻奉寶床天帝貢袈裟不以好衣喜其心無增損在國好美食甘膳滋其味今所服食者安身何等類執行分衛福眾無麤細願布施家世世令安隱悉達寐臥時不敢妄呼覺鼓琴發歌音爾乃令寤起如來三昧定夙夜無眠覺釋梵來勸助皆現稽首受在家雜香浴若干種眾馨香香遍室中今用何所香八解三脫門洗浴除心垢其心淨如空普安無惱憂悉達在家時擣若干雜香香熏其衣服清淨無垢障戒定慧解度以為道德香熏于八難處世世度十方四品好床座以若干寶成重疊布眾具以臥起其上四禪為床座意定無憒亂清淨如蓮花不著淤泥水在宮無數兵諸臣而宿衛左右常擁護目不見惡穢諸弟子眾俱千二百五十菩薩無央數皆來稽首習本在家未出有四品好車象馬牛羊步遊行觀四方五通為驂駕徹視洞聽飛本見眾心遊觀度生死子出行往返幢旄羽鵰飾前後諸導從各執諸兵仗四等慈悲護恩慧仁愛慶普覆眾厄難以嚴飾眾生出時雜伎樂椎鍾及鳴鼓觀者悉填路前後不相容樹下波羅奈椎鳴不死鼓拘鄰等得道八萬四千天九十六道伏其音聞三千眾生莫不悅啟受心皆明所領何國土人民為多少所化有幾人悉為歸伏不領三千大界訓化諸群生十方不可稱莫不蒙濟度在國思正法助吾治萬民動順禮節訓莫不承教聞佛解空本無捨于四顛倒靡不歸伏者神靜無為業佛與世無博無不備達汝言何不返一切皆自歸正天下滿人一人頭若干一頭若干舌舌解無數義合集恒沙人嗟歎佛功德恒沙劫不暢況我螢燭明王聞益悲喜歎曰善哉善哉阿夷言不妄說佛當來不何日當至乎優陀報曰七日到王大踊躍即群臣國中萬民吾往迎佛導從威儀法轉輪王平治道路掃除令淨香汁灑地懸繒幡綵其幢蓋周遍國內其所修治光飾盡宜千乘萬騎出四十里往奉迎佛稽首歸命優陀耶前報王曰本受佛教奉命見王宣其意故今還宣命說王意旨飢虛無量欲見至尊稽首受法并化萬民咸蒙福慶王曰宜知是時勿復稽留爾時優陀耶還來詣佛所稽首足下以申王意世尊及諸弟子自期七日當還本國王及臣民莫不欣悅別來積年夙夜相念飲食不甘寢不能寐飢虛日久計日度時須世尊到已竟七日於時大聖告諸弟子明日當發至迦維羅衛見於父王皆嚴整衣服持應梵釋四王聞佛還國皆來侍送天雨香汁散華燒香諸幢蓋四王諸天皆在前導梵天侍右帝釋侍左諸比丘眾皆隨佛後諸天龍神華香伎樂追於上侍佛適進路先現瑞應三千國土六反震動百歲枯樹皆生華實諸枯竭溪自然泉出王見此瑞知佛已來即諸釋種大臣百官皆行詣佛散華燒香諸幢幡鼓眾伎樂悉出迎佛王遙見佛在於大眾如星中月如日初出照於暘朝如樹華茂芬葩熾盛巨身丈六相好嚴身晃如金山王悲喜前稽首足下離別彌時今乃相見大臣百官皆稽首禮即還入城足蹈門閫地為大動天雨眾華樂器皆鳴盲者得視聾者得聽拘躄得行病者得愈者得言狂者得正僂者得申若被毒者為毒不行百鳥禽獸相和悲鳴婦女珠環相掁作聲當爾之時見此變化莫不歡喜室寶藏者自然發出中滿珍琦懷異心者皆共和同等心叉手自歸命佛諸畜生類蒙其光潤皆得生天懷妊母人蒙斯光明苦痛微薄皆得在產端正姝好消婬怒癡無復塵勞展轉相視如父如母如兄如弟如子如身地獄休息餓鬼飽滿尋光來至歸命世尊皆發道意王見佛巨身丈六相好光明體紫金色諸根寂定如星中月晃如金山天帝梵王四