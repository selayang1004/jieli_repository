頭牛展轉相飲取其淳乳用作乳糜欲祠樹神即便遣婢先往掃除婢見佛坐不識何神還啟大家掃除已竟樹下有神端正殊好非世所見時女聞喜欲取糜往糜跳出釜高一丈餘不可得取女甚怪之時八百梵志中師見之謂女今此乳糜非凡夫所應服者唯臨成佛服食此飯乃消化耳天於虛空而出聲曰今日女欲興立大祠有大菩薩在於精思勤修苦行已從坐起汝本有願當先飯之食之充滿爾乃逮成無上正真之道為最正覺便說此意勿違本願時長者女聞天神言即取乳糜盛滿金手執賓乾與八百梵志俱往尼連水邊佛言比丘菩薩知之即以神通慧力還江水邊忽然而度隨其習俗示現入水而自洗浴時八萬天子各按樹枝供養菩薩菩薩牽枝出在岸邊其身輕便清淨無垢菩薩適住時兜術天子號離垢光尋取天衣袈裟僧迦梨化沙門形奉上菩薩於時菩薩即取著之靜然而住時尼連江水中龍妻從地化出以微妙床貢進菩薩菩薩即坐時修舍慢加村落長者女與諸梵志奉美乳糜詣菩薩所稽首足下右遶三匝以賓乾水灌菩薩手以美乳糜進奉上之菩薩愍哀女故受食之氣力得充心無所戀持金投之江水具足千龍即攝取之而供養於時奉床龍妻得之用立神寺勤心供養諸天百千億載悉取香水和泥起寺其欲供養菩薩者各現宮殿咸共奉事於時村落長者女等佛與髮爪得之起塔供養佛言比丘菩薩適服此乳糜以成福願身遂充滿容色光光踰於日月於是頌曰時世尊精思勤心自念言身神通慧力往詣樹王下成一切智慧以逮諸通慧便行普愍哀最後救眾生我寧可服食令身得充滿往到樹王下成聖一切智不以少薄福得致天人安不得成明眼還身力甘露至說宿功德決斯安隱祠其心思如是天聞告村落金盛乳糜往詣江水邊奉上心踊躍逮得道甘露所行百千劫諸根悉寂定諸天龍神往大聖至水岸適施度無極入水自洗浴以洗除心垢愍傷於世俗億千天歡喜各齎華香世寂適入水人中上洗浴念知是菩薩建立行無垢仁賢適洗浴百千天奉事其身無垢穢天子奉袈裟身即著衣服著衣服已竟龍妻尋歡喜奉之好床座寂定意便坐為世之道眼修舍女奉食金盛乳糜稽首禮足下大通即服之服此得充滿投著水中諸天奉真誠來供養於佛如來適飯竟乳糜極甘美其身氣力充行詣佛樹下適到佛樹下行身不動搖強如帝釋步建立菩薩行於是菩薩飯食已充愍念十方救濟危厄欲坐樹下現成佛道度脫眾生十方諸佛咸示威變顯其瑞應五百化鳥自然來現往詣其所遶菩薩身暢悲哀音歎其宿世所行無量積累功德為一切故欲化五趣故現五百令去五陰消除五蓋拔五道行逮五神通化去五五二十五事所處甚難存處道場住無所住本無定慧於是頌曰從無數劫來積德行六度四等心四恩護三界之將大慈無蓋哀欲脫癡聾盲今當成大道具三十二相隨俗而現身說苦空非常使了悉本無入佛三寶藏俗人罪所蓋十二因緣障不達無上真生死沈沒亡若解一切空不犯五陰行陰衰已消滅心淨如法王至真無上慧莫能限度量光明踰日月所濟無有疆須彌尚可稱虛空可度量不及大智慧大聖無極行歎此頌時無數天神皆發無上正真道意也佛告諸比丘菩薩江水邊洗已飯食乳糜知氣力充往詣佛樹佛樹王下修如法行皆無所動堅住如山不諂蔽行不逼短氣造立清淨不動搖行而不相掁以不強項性不卒暴所行高下自然平等演光明王晃晃灼灼至真善行消垢下意法過去佛清淨正行至師子床不壞性行斷眾惡趣思念永安棄魔力勢令不堪任度眾邪行受正法業滅冥樹塵生死之本使無部黨釋梵四王行無所處一心勇猛恐伏怨難所遊獨步達一切智心意無雙斷終始滋捨欲諸貪使滅四難無為無畏度於彼岸如是行者菩薩德行功勳皆成詣江水邊至佛樹下欲行天人化其道路弘廣無際又斯道路左右七寶欄楯悉令嚴正高四丈二上有交露行諸臺閣亦眾寶成天蓋幢幡處處珓飾七寶樹木高大妙好諸寶樹間琦珍為繩交絡諸樹兩兩樹間有一浴池池底金沙中生青蓮芙蓉莖華其樹四邊寶為欄楯明月璃雜廁其間鳧鴈鴛鴦遊戲其中八千玉女香汁灑地掃道令淨二萬玉女垂諸寶瓔散諸天華其樹間地七寶合成八萬玉女各持供養名香木蜜諸雜琦異執金香瓶著寶垛上一一垛上有五千玉女鼓天之樂佛言如是比丘菩薩欲詣佛樹下時嚴治道路巍巍如是至江水邊諸志大乘亦入此路其夜菩薩當成佛時千梵天王告梵天眾其福功德顯燿清淨皆修道跡慈悲喜護禪定神通從千劫來奉行大道今詣佛樹吾等當共往供養之所修令吉以能歸命無有恐懼終無所畏無八難患生天上人間十方佛前在梵天宮梵天聞之六年苦行今詣佛樹皆共善心當懷悅豫供養菩薩大千世界之法主也天帝釋梵日月天王詣江水邊皆往奉迎在億載佛國皆心念之今詣佛樹下當降伏魔無能見頂上至梵天亦無能今尊身相甚妙莊嚴其身三十有二言辭柔和清淨無垢音聲雅妙過踰梵天今坐樹下當共供養其忍辱力釋梵知之忽然安隱悉斷一切塵勞結縛若有聞者致甘露跡成緣覺業若逮佛道普世界眾生皆來供養佛告比丘有一梵天名曰三千建立此三千大千佛國平等如掌悉令照明化於此地生軟青草在其左右猶如天衣如是草比遍大千佛國而於眾生無所妨害莊嚴此國東方釋梵及四天王諸菩薩眾不可稱計諸佛國土諸菩薩眾皆來供養南西北方四維上下諸佛國土無央數眾釋梵四王莊嚴供具皆來貢上一一佛土若干莊嚴鐵圍大鐵圍一切諸山是諸佛國忽然不現悉不知處唯一切諸菩薩身普周佛土諸天子等又有十六人侍從菩薩其名曰轉進菩薩無進菩薩施與菩薩愛敬菩薩勇力菩薩髮猛菩薩善住菩薩總持菩薩照