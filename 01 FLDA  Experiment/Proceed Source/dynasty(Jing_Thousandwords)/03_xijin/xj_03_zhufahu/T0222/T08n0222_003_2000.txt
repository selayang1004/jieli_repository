所有眾生其生盲者得目形聾者逮聽狂者復意裸者獲衣飢者致食渴得水漿吾願得力皆蒙斯恩當學般若波羅蜜復次舍利弗菩薩摩訶薩其有於斯三千大千世界在惡趣者地獄餓鬼畜生群萌之類吾欲加恩使此庶逮得其所八維上下各江河沙亦復如是當學般若波羅蜜復次舍利弗菩薩摩訶薩江河沙等諸佛世界所有眾生欲得建立于禁戒者三昧智慧解脫度知見慧須陀洹果斯陀含果阿那含果阿羅漢果辟支佛證至成阿耨多羅三耶三菩又欲修多訶竭威儀禮節菩薩摩訶薩當學般若波羅蜜復次舍利弗菩薩摩訶薩行般若波羅蜜當作是觀假令我身所不得而欲察之當學般若波羅蜜設使我身四寸之地而以足指靡不周遍從四天王天欲界色界阿迦膩吒天無央數億百千眷屬周匝往詣佛樹處于道場當學般若波羅蜜復次舍利弗菩薩摩訶薩或坐佛樹四天王天上諸天人上乃至于淨居諸天等無差特皆來具足布施或當成就阿耨多羅三耶三菩阿惟三佛往來住立坐臥則於其地自為金剛欲得獲斯當學般若波羅蜜復次舍利弗菩薩摩訶薩行般若波羅蜜當作斯觀吾當何日出去棄國捨家即日當成阿耨多羅三耶三菩得至阿惟三佛以至阿惟三佛即日轉法輪以轉法輪令無央數不可稱計眾生之類遠塵離垢諸法法眼淨無量無限群萌之黨得無起餘漏盡意解無量無限眾生含血得阿惟越致阿耨多羅三耶三菩是菩薩摩訶薩當學般若波羅蜜復次舍利弗菩薩摩訶薩心念欲得我成阿耨多羅三耶三菩得至阿惟三佛有無央數比丘聖眾聲聞學者或以一反演說經法於一坐上得阿羅漢諸菩薩摩訶薩皆逮阿惟越致阿耨多羅三耶三菩有無央數不可稱限不可計量諸菩薩眾其壽無量光明照遠無有邊際當學般若波羅蜜復次舍利弗菩薩摩訶薩或欲得致阿耨多羅三耶三菩逮成阿惟三佛欲令其佛國土無有婬怒癡音響之名使一切眾生皆獲如是色像如般若波羅蜜具足成就所施善哉調順快哉妙哉智慧善修梵行而順遊不居眾生則為快哉當學般若波羅蜜復次舍利弗菩薩摩訶薩願我當獲具足聖達而以正法則富之定無有音聲當學般若波羅蜜心自願言吾清聲聞令江河沙等世界眾生之類逮得阿耨多羅三耶三菩當學般若波羅蜜佛告舍利弗菩薩摩訶薩行般若波羅蜜時興斯之德四天王即時歡喜我等當立四枚之四天王前以所奉進過去怛薩阿竭阿羅訶三耶三佛亦當貢上學道法者時忉利天亦復踊躍焰天兜率天尼摩羅天波羅尼蜜天吾等悉當奉事供養此善男子阿須倫身則為減損長益諸天身三千大千世界上至阿迦膩吒天莫不踊躍吾等請勸使轉法輪舍利弗菩薩摩訶薩行般若波羅蜜時則為長益具六波羅蜜善男子善女人歡喜悅豫吾等當為父母之慈妻子親屬朋友親厚之慈父母兄弟妻子親厚知友愛敬喜見之四天王忉利天焰天兜率天尼摩羅天波羅尼蜜天上至阿迦膩吒天不令菩薩與塵欲相值發心往詣承事作禮吾等亦當使得清淨梵天行離穢濁行無習婬欲致生于梵天無有放逸而績放逸諸有色者不能進至阿耨多羅三耶三菩是故菩薩以淨梵行棄捐家業乃逮阿耨多羅三耶三菩阿惟三佛不以穢濁而得佛道賢者舍利弗白世尊曰菩薩之法必當有父母妻子親厚知友耶佛告舍利弗若有菩薩必當有父母不應有妻子或初發意淨修梵行成為童真至成阿耨多羅三耶三菩阿惟三佛或有菩薩以漚拘舍羅習於五欲然後捨家逮得阿耨多羅三耶三菩阿惟三佛譬如巧黠幻師及與弟子善學幻術化造五欲以此五樂而用自娛戲笑為行於舍利弗意云何其幻師者寧為服習於五欲乎舍利弗白不也天中天佛言如是舍利弗菩薩摩訶薩以漚拘舍羅習於五欲勸化眾生其菩薩摩訶薩不為五欲之所沾污菩薩摩訶薩以無央數事嗟歎愛欲或有毀呰欲為然熾愛欲瑕穢欲為仇怨欲為怨敵如是舍利弗菩薩摩訶薩度眾生故而為分別此五欲事舍利弗白佛唯天中天云何菩薩摩訶薩行般若波羅蜜佛告舍利弗菩薩摩訶薩行般若波羅蜜不見菩薩亦不見菩薩字亦不見般若波羅蜜亦不見行般若波羅蜜字亦不見非行所以者何菩薩之字自然空其為空者無色無痛痒思想生死識不復異色空不復異痛痒思想生死識空如色空痛痒思想生死識亦空所謂空者色則為空痛痒思想生死識亦自然所以者何所謂菩薩但假號耳所謂道者則亦假號所謂空者則亦假號其法自然不起不滅亦無塵勞無所依倚無所諍訟若有菩薩所行如是不見所起亦不見所滅不見所猗不見所訟所以者何誑詐立字因遊客想或想念故而致此法從何立字但託虛言曉了如是菩薩摩訶薩則為行般若波羅蜜一切不見有名號也已無所見亦非不見則無所猗則為行般若波羅蜜佛復告舍利弗菩薩摩訶薩行般若波羅蜜時當作斯觀所號菩薩所謂佛者亦假號耳所謂名色痛痒思想生死識亦假號耳皆由吾我所謂我者適無所有無我無人無命無壽及含血蠕動無心無意若作所造自然所習所更所見知見之事如此輩類皆不可得空無所著悉由假號但有虛言如是菩薩摩訶薩為行般若波羅蜜不見眾生設無所見亦不有見亦復不見所託言也菩薩摩訶薩所行如是為隨怛薩阿竭所教行般若波羅蜜捨怛薩阿竭已其智慧過諸聲聞辟支佛所興空行而不迷惑所以者何其人所修不見於字所當猗者菩薩摩訶薩行如是者為行般若波羅蜜佛言譬如舍利弗摩訶目揵連諸比丘等使滿閻浮提猶如竹蘆甘蔗稻麻叢林智慧具足終不能及行般若波羅蜜菩薩百倍千倍萬倍億倍不任以前所以者何菩薩智慧欲度一切眾生之類之所致也復次舍利弗菩薩摩訶薩行般若波羅蜜一日行智皆過聲聞辟支佛所立