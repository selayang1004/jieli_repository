往到佛所作禮坐叉手聽法王即白佛具以如事向佛陳之佛告大王妖蠱女人有八十四態大態有八慧人所惡何謂為八一者嫉二者妄瞋三者罵詈四者詛五者鎮厭六者慳貪七者好飾八者含毒是為八大態於是世尊即說偈言天雨七寶欲猶無厭樂少苦多覺之為賢雖有天欲慧捨不貪樂離恩愛為佛弟子佛告大王人行罪福各有本性所受影報萬倍不同若行六德持齋福多諸佛所譽終生梵天福樂自然佛說是時王及夫人婇女大臣一切心解皆得道昔佛在舍衛國精舍之中為天龍鬼神國王人民說法時有一年少比丘晨旦著衣服拄杖持至大村中分衛時大道邊有官菜園外面種黍穄其田外草中施張發箭若有蟲獸盜賊來者觸網箭發中箭則死有一端正年少女子獨守此園人欲往者遙喚示道乃得入園不知道者必為發箭所殺而此女子獨守悲歌其聲妖亮聽者莫不頓車止馬迴旋蹀躡而欲趣之盤桓不去皆坐聲響時此比丘分衛行還道聞歌聲側耳聽音五情逸豫心迷意亂貪著不捨想是女人必大端正思想欲見坐起言語便旋往趣未到中間意志怳惚手失錫杖肩失衣殊不自覺佛以三達見此比丘小復前行為箭所殺福應得道為愚所迷欲蓋所覆憐愍其愚欲度脫之自化作白衣往到其邊以偈呵之曰沙門何行如意不禁步步著粘但隨思走袈裟被肩為惡不損行惡行者斯墮惡道截流自持折心欲人不割欲一意猶走為之為之必強自制捨家而懈意猶復染行懈緩者誘意不除非淨梵行焉致大寶不調難誡如風枯樹自作為身曷不精進說此偈已即自復形相好炳然光照天地若有見者迷解亂止各得其所比丘見佛心意開如冥明即五體投地為佛作禮叩頭悔過懺悔謝佛內解止觀即得羅漢隨佛還精舍聽者無數皆得法眼昔私訶牒國中有大山名私休遮他山中有梵志五百餘人各達神通自相謂曰吾等所得正是涅槃佛始出世初建法鼓開甘露門此等梵志聞而不就宿福應度佛往就之獨行無侶到其路口坐一樹下三昧定意放身光明照一山中狀如失火山中盡燃梵志怖懼水滅之盡其神力不能使滅怪而捨走從路出山遙見世尊樹下坐禪譬如日出金山之側相好炳然如月星中怪是何神就而觀之佛命令坐問所從來梵志對曰止此山中修道來久旦欻火起燒山樹木怖而走出佛告梵志此是福火不傷損人欲滅卿等癡結之垢梵志師徒顧相謂曰是何道士也九十六種未曾有此師曰曾聞白淨王子名曰悉達不樂聖位出家求佛將無是也徒等啟師可共問佛梵志所行事為如法不也師徒之等共起白佛梵志經法名四無礙天文地理王者治國領民之法并九十六種道術所應行法此經為是涅槃法不願佛解說開化未聞佛告梵志善聽思之吾從宿命無數劫來常行此經亦得五通移山住流更歷生死不可計數既不得涅槃亦復不聞有得道者如汝等行非名梵志於是世尊以偈報曰截流如渡無欲如梵知行已盡是謂梵志以無二法清淨渡淵諸欲結解是謂梵志非蔟結髮名為梵志誠行法行清白則賢飾髮無慧草衣何施內不離著外捨何益去婬怒癡憍慢諸惡如蛇脫皮是謂梵志斷絕世事口無麤言八道審諦是謂梵志已斷恩愛離家無欲愛著已盡是謂梵志離人聚處不墮天聚諸聚不歸是為梵志自識宿命本所更來生死得盡叡通道玄明如能嘿是謂梵志佛說偈已告諸梵志汝等所修自謂已達涅槃如少水魚豈有長樂合本無者也梵志聞經五情內發喜悅長跪白佛願為弟子頭髮自墮即作沙門本行清淨因而得道為阿羅漢天龍鬼神皆得道昔佛在王舍城靈鷲山中時與諸比丘千二百五十人俱時摩竭國王號名阿闍世所領五百國各有姓名近有一國名曰越祇不順王命欲往伐之即召群臣講宣議曰越祇國人富樂熾盛多出珍寶不首伏於我寧可起兵往伐之不國有賢公承相名曰雨舍對曰唯然王告雨舍佛去是不遠聖哲三達靡事不貫汝持吾聲往至佛所如卿意智委悉問之欲往伐彼寧得勝不承相受教即嚴車馬往至精舍前到佛所頭面著地為佛作禮佛命令坐公即就坐佛問國承相從何所來公言王使臣來稽首佛足問訊起居食如常佛即問公王及國土人民臣下皆自平安不公言國主及民皆蒙佛恩公白佛言王與越祇國有嫌欲往伐之於佛聖意為可得勝不佛告承相是越祇國人民奉行七法不可勝之王可諦思勿妄舉動公即問佛何等七法佛言越祇國人數相聚會講議正法修福自守以此為常是謂為一越祇國人君臣常和所任忠良教諫承用不相違戾是謂為二越祇國人奉法相率無取無捨不敢犯過上下循常是謂為三越祇國人禮化謹敬男女有別長幼相承不失儀法是謂為四越祇國人孝養父母遜悌師長受誡教誨以為國則是謂為五越祇國人承天則地敬畏社稷奉順四時民農不廢是謂為六越祇國人尊道敬德國有沙門得道應真方遠來者供養衣被床臥醫藥是謂為七夫為國主行此七法難可得危極天下兵共往攻之不能得勝佛告承相若使越祇國人持一法者尚不可攻何況盡持如是七法於是世尊即說偈言利勝不足恃雖勝猶復苦當自求勝法已勝無所生雨舍承相聞佛說偈即得道時會大小皆得須陀洹道公即從坐起白佛言國事煩多欲還請辭佛言可宜知是時即從坐起禮佛而去還至具事白王即止不攻持佛嚴教以化國內越祇國人即來順命上下相奉國遂興隆昔佛在舍衛國祇洹精舍為天人國王大臣廣說妙法有一梵志長者居在路側財富無數正有一子其年二十新為娶婦未滿七日夫婦相敬言語相順婦語其夫欲至後園中看戲為得爾不上春三月夫婦相將至後園中有一樹高大華好婦欲得華無人與取夫知婦意欲得華即便上樹正取一華復欲得一展轉上樹乃至細枝枝折墮地傷