苦如象出于陷雖為常調如彼新馳亦最善象不如自調彼不能適人所不至唯自調者能到調方居士聞偈喜慶難量內情解釋即得法眼聽者無數皆得道昔佛在羅閱祇國耆闍崛山精舍之中為天人龍鬼轉大法輪時有一人捨家妻子來至佛所為佛作禮求為沙門佛即受之令作沙門命令樹下坐思惟道德比丘受教便入深山去精舍百餘里獨坐樹間思道三年心不堅固意欲退還自念捨家求道勤苦不如早歸見我妻子作此念已便起出山佛以聖達見此比丘應當得道愚故還歸佛以神足化作沙門便往逆之道路相見化人即問所從來也此地平坦可共坐語於是二人便坐息語即答化人吾捨家妻子求作沙門處此深山不能得道與妻子別不如本願唐喪我命勞而無獲今欲悔還見我妻子快相娛樂後更作計須臾之間有老獼猴久已遠離樹木之間在無樹之處於中生活化沙門問此比丘是獼猴何故獨在平地無有樹木云何樂此比丘答化人言我久見此獼猴以二事故來住此耳何等為二一以妻子眷屬群多不得飲食快樂恣口二常晝夜上下樹木底穿壞不得寧息以此二事故捨樹木來住是間二人語頃復見獼猴走還上樹化沙門語比丘言汝見獼猴還趣樹木不也答曰見之此虫愚癡得離樹木群從憒不厭勞煩而還入中化人復言卿亦如是與此獼猴復何異矣卿本以二事故來入此山中何等為二一以妻婦舍宅為牢獄故二以兒子眷屬為桎梏故卿以是故來索求道斷生死苦方欲歸家還著桎梏入牢獄中恩愛戀慕徑趣地獄化沙門即現相好丈六金色光明普照感動一山飛鳥走獸尋光而來皆識宿命心內悔過於是世尊即說偈言如樹根深固雖截猶復生愛意不盡除輒當還受苦獼猴如離樹得脫復趣樹眾人亦如是出獄復入獄貪意為常流習與憍慢并思想猗婬欲自覆無所見一切意流衍愛結如葛藤唯慧分別見能斷意根源夫從愛潤澤思想為滋蔓愛欲深無底老死是用增比丘見佛光相炳著又聞偈言悚然戰慄五體投地懺悔謝過內自改責即便息數隨止觀在於佛前逮得應真諸天來聽聞皆歡喜散華供養稱善無量昔羅閱祇南四千里有國奉事梵志數千人時國大旱三年不雨禱祠諸神無所不遍王問梵志問其所由諸梵志言吾等當齋戒訖竟當遣人與梵天相聞問其災異王言大善齋戒所乏願見告示諸梵志言當得二十車薪酥蜜膏油華香旛蓋金銀祭器盡用須之王即辦送出至城外去城七里平廣之地積薪如山共相推獎其有不惜身者終生梵天選得七人當就火燒遣至梵天七人受祭願訖踧使上薪從下放火當燒殺之焰烔然熱氣直至七人惶懼左右求救無有救者舉聲曰三界之中寧有大慈愍念我厄者願受自歸佛遙知之尋聲往救在虛空中顯現相好七人見佛悲喜跳踊唯願自歸救我痛熱於是世尊即說偈言或多自歸山川樹神厝立圖像禱祠求福自歸如是非吉非上彼不能來度汝眾苦如有自歸佛法僧眾道德四諦必見正慧生死極苦從諦得度度世八難斯除眾苦自歸三尊最吉最上唯獨有是度一切苦佛說渴訖火聲尋滅七人獲安心喜無量梵志國人莫不驚悚仰瞻世尊光相赫奕分身散體東沒西現存亡自由身出水火五色晃昱眾人見之五體歸命於是七人從薪下出悲喜交集而說偈言見聖人快得依附快得離愚人為善獨快守正見快互說法快與世無諍戒具常快使賢居快如親親會近仁智者多聞高遠於是七人說此偈已及諸梵志願為弟子佛即受之皆為沙門得羅漢道國王臣民咸各修道天尋大雨國豐民寧道化興隆莫不樂聞昔佛在舍衛國為天人說法時城中有婆羅門長者財富無數為人慳貪不好布施食常閉門不喜人客若其食時輒門士堅閉門戶勿令有人妄入門裏乞丐求索沙門梵志不能得與其相見爾時長者欻思美食便其妻令作飯食教殺肥雞薑椒和調炙之令熟飲食飣餖即時已辦外閉門夫婦二人坐一小兒著聚中央便共飲食父母取雞肉著兒口中如是數過初不肯廢佛知此長者宿福應度化作沙門伺其坐食現出坐前願且言多少布施可得大富長者舉頭見化沙門即罵之曰汝為道士而無羞恥室家坐食何為沙門答曰卿自愚癡不知慚羞今我乞士何為慚羞長者問曰吾及室家自相娛樂何故慚羞沙門答曰卿殺父妻母供養怨家不知慚羞反謂乞士何不慚羞於是沙門即說偈言所生枝不絕但用食貪欲養怨益丘塚愚人常汲汲雖獄有鍱慧人不謂牢愚見妻子飾染著愛甚牢慧說愛為獄深固難得出是故當斷棄不親欲為安長者聞偈驚而問之道人何故而說此語也道人答曰案上雞者是卿先世時父以慳貪故常生雞中為卿所食此小兒者往昔作羅剎卿作賈客大人乘船入海每輒流墮羅剎國中為羅剎所食如是五百世壽盡來生為卿作子以卿餘罪未畢故來欲相害耳今是妻者是卿先世時母以恩愛深固故今還與卿作婦今卿愚癡不識宿命殺父養怨以母為妻五道生死輪轉無際周旋五道誰能知者唯有道士見此彼愚者不知豈不羞於是長者然毛如畏怖狀佛現威神令識宿命長者見佛即識宿命尋則懺悔謝佛便受五戒佛為說法即得須陀洹道昔佛在舍衛國祇洹說法時有年少比丘入城分衛見一年少女人端正無比心存色欲迷結不解遂便成病食飲不下顏色憔悴委臥不起同學道人往問訊之何所患苦年少比丘具說其意欲壞道心從彼愛欲願不如意愁結為病同學諫喻不入其耳便強扶持將至佛所具以事狀啟白世尊佛告年少比丘汝願易得耳不足愁結也吾當為汝方便解之且起食飲比丘聞之坦然意喜氣結便通於是世尊將此比丘并與大眾入舍衛城到好女舍好女已死停屍三日室家悲號不忍埋藏身體臭脹不淨流出佛告比丘汝所貪惑好女人者今已如此萬物