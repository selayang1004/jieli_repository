惡罵妄言綺語譖謗邪偽口過都絕中心眾穢嫉恚貪餮心垢都寂信善有福為惡有殃以草茅為廬蓬蒿為席清淨無欲志若天金山有流泉中生蓮華眾果甘美周旋其邊夙興採果未先甘其仁遠照禽獸附恃二親時渴睒行汲水迦夷國王入山田獵彎弓發矢射山麋鹿誤中睒胸矢毒流行其痛難言左右顧眄涕泣大言誰以一矢殺三道士者乎吾親年耆又俱失明一朝無我普當殞命抗聲哀曰象以其牙犀以其角翠以其毛吾無牙角光目之毛將以何死乎王聞哀聲下馬問曰爾為深山乎答曰吾將二親處斯山中除世眾穢學進道志王聞睒言哽噎流淚甚痛悼之曰吾為不仁殘夭物命又殺至孝舉哀云奈此何群臣巨細莫不哽咽王重曰吾以一國救子之命願示親所在吾欲首過曰便向小徑去斯不遠有小蓬廬吾親在中為吾啟親自斯長別幸卒餘年慎無追戀也勢復舉哀奄忽而絕王逮士眾重復哀慟尋所示路到厥親所王從眾多草木肅肅有聲二親聞之疑其異人曰行者何人王曰吾是迦夷國王親曰王翔茲甚善斯有草席可以息涼甘果可食吾子汲水今者且還王其親以慈待子重為哽噎王謂親曰吾兩道士以慈待子吾心切悼甚痛無量道士子睒者吾射殺之親驚怛曰吾子何罪而殺之乎子操仁惻蹈地常恐地痛其有何罪而王殺之王曰至孝之子實為上賢吾射麋鹿誤中之耳曰子已死將何恃哉吾今死矣惟願大王牽吾二老著子屍處必見窮沒庶同灰土王聞親辭又重哀慟自牽其親將至屍所父以首著膝上母抱其足嗚口吮足各以一手捫其箭瘡椎胸搏頰仰首呼曰天神地神樹神水神吾子睒者奉佛信法尊賢孝親懷無外之弘仁潤逮草木又曰若子審奉佛至孝之誠上聞天者箭當拔出重毒消滅子獲生存卒其至孝之行子行不然吾言不誠遂當終沒俱為灰土天帝釋四天大王地祇海龍聞親哀聲信如其言靡不擾動帝釋身下謂其親曰斯至孝之子吾能活之以天神藥灌睒口中忽然得穌父母及睒王逮臣從悲樂交集普復舉哀王曰奉佛至孝之德乃至於斯遂命群臣自今之後率土人民皆奉佛十德之善修睒至孝之行一國則焉然後國豐民康遂致太平佛告諸比丘吾世世奉諸佛至孝之行德高福盛遂成天中之天三界獨步時睒者吾身是國王者阿難是睒父者今吾父是母者吾母舍妙是天帝釋者彌勒是也菩薩法忍度無極行忍辱如是昔者菩薩時為梵志名羼提和處在山澤樹下精思以果泉水而為飲食內垢消盡處在空寂弘明六通得盡知之智名香熏聞八方上下十方諸佛緣一覺道應儀聖眾靡不咨嗟釋梵四王海龍地祇朝夕肅虔叉手稽首稟化承風擁護其國風雨順時五穀豐熟毒消災滅君臣熾盛其王名迦梨入山畋獵馳逐麋鹿尋其足跡歷菩薩前王問道士獸跡歷茲其為如行乎菩薩默惟眾生擾擾唯為身命畏死貪生吾心何異哉吾儻語王虐殺不仁罪與王同儻云不見吾為欺矣中心恧然低首不云王即怒曰當死乞人吾現帝王一國之尊問不時對而佯低頭乎其國名揥手爪曰不菩薩惆悵揥手爪曰不乎示王以為不見曰獸跡歷茲而云不見王勢自在為不能戮爾乎菩薩曰吾聽王耳王曰爾為誰耶曰吾忍辱人王怒拔截其右臂菩薩念曰吾志上道與時無諍斯王尚加吾刃豈況黎庶乎願吾得佛必先度之無令眾生效其為惡也王曰若為誰乎曰吾忍辱人又截其左手一問一截截其截其耳截其鼻血若流泉其痛無量天地為震動日即無明四天大王僉然俱臻同聲恚曰斯王酷烈其為難齊謂道士曰無以污心吾等誅王及其妻子并滅一國以彰其惡道士答曰斯何言乎此殃由吾前世不奉佛教加毒于彼為惡禍追猶影之繫形矣昔種之少而今獲多吾若順命禍若天地累劫受咎豈可畢哉黎民變馳詣首過齊聲而曰道士處茲景祐潤國禳災滅疫而斯極愚之君不知臧否不明去就惡加元聖惟願聖人無以吾等報上帝也菩薩答曰王以無辜之惡痛加吾身吾心愍之猶慈母之哀其赤子也黎庶何過而怨之乎假有疑望爾捉吾斷臂以來民即捉之乳湩交流曰吾有慈母之哀今其信現於茲民弘信靡不稟化欣懌而退菩薩有弟亦道元處在異山以天眼徹視天神鬼龍會議王惡靡不懷忿懼兄有損德之心以神足之兄所曰有所中傷乎答曰不也爾欲照吾信取斷手足耳鼻著其故處復者即吾信矣弟續之即復兄曰吾普慈之信于今著矣天神地祇靡不悲喜稽首稱善更相勸導進志高行受戒而退自斯之後日月無光五星失度妖怪相屬枯旱穀貴民困怨其王也佛告諸比丘時羼提和者即吾身是弟者彌勒是王者羅漢拘是菩薩法忍度無極行忍辱如是昔者菩薩生於貧家貧家不育以褻裹之夜無人時默置四街并錢一千送著其道國俗以斯日為吉祥之日率土野會君子小人各以其類盛饌快樂梵志戲讚會者曰嗟于今日會者別有如粳米純白無糅厥香苾芬若夫今日產生男女貴而且賢坐中有一理家獨而無嗣聞之默喜令人四布索棄子者使問路人曰有棄子者乎路人曰有獨母取焉使人尋之得其所在曰吾四姓富而無嗣爾以兒貢可獲眾寶母曰可留錢送兒從欲索貨母獲如志育兒數月而婦身曰吾以無嗣故育異姓天授余祚今以子為以褻裹之夜著汫中家羊日就而乳牧人尋察兒即歎曰上帝何緣落其子於茲乎取歸育之以羊湩乳四姓覺知誥曰緣竊湩乎對曰吾獲天之遺子以湩育之四姓悵悔還育數月婦遂產男惡念更生又復如前以褻裹之著車轍中兒心存佛三寶慈向其親晨有商人數百乘車徑路由茲牛躓不進商人察其所以兒驚曰天帝之子何緣在茲乎抱著車中牛進若流前二十里息牛亭側有獨母白商人乞曰以兒相惠濟吾老窮即惠之矣母育未幾四姓又聞愴然而曰吾之不仁殘天德乎又以眾寶請兒歸家哽