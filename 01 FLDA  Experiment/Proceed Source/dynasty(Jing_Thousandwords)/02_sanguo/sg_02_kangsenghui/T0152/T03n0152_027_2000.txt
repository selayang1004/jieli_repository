勞無遺眾愛毛髮之大藏爾心內諸念寂滅是為無為菩薩從佛聞斯法猶餓夫得甘食其喜無量心垢除入淨定即棄家捐妻子入深山處閑寂以山水果蓏自供處山舉手椎心哀號而云吾生怨乎不值佛世不聞佛經十方現在至真世尊洞視徹聽皆一切知恍惚暉靡不之願現尊靈令吾佛得聞弘摸大道極趣哀聲適訖天神下曰明士乃爾莫復哀號佛有大法名明度無極之明過去諸佛今現在甫當來皆由斯成爾必索之誦習其文懷識其義奉而行之爾必得四無所畏十種力十八不共身色紫金項光無際十方經道爾為明主眾聖之尊天人之師應儀各佛所無有也常悲菩薩仰視報曰當由誰聞斯尊法乎以何方便之何國土厥師族名天人報曰爾自斯正東行無念色痛想行識無念苦樂善惡耳目鼻口身心吾我及人往世所更來世之事無念地水火風空青黃白黑都及眾色貪淫瞋恚愚癡嫉男女九族左右前後高下遲疾無念有佛無佛有經道無經道有賢聖無賢聖空爾意絕眾願爾之執心無違吾教今明度無極聖典常悲菩薩仰曰敬諾終始戢之天人重曰精進存之言竟忽然不現菩薩受教端心內淨東行索之數日即止深自思曰吾宿薄祐生不值佛世無沙門君臣憒憒無知佛者明度無極除冥尊師去斯幾里未之頃心中悲猛舉哀而行精誠之至感於諸佛上方佛來飛在其前身色紫金相好絕聖面若滿月項有日光諸天翼從寶帳華蓋作樂散華叉手垂首佛歎菩薩曰善哉善哉爾之快健世希有菩薩見佛且喜且悲稽首而曰願佛哀我斷我繫解吾結開吾盲愈吾病為吾說經佛告之曰三界皆空夫有悉無萬物若幻一生一滅猶若水泡世皆然爾其思之吾為爾說經端心諦聽慎無忘也自是東行二萬里有國名揵陀越諸菩薩城也一國之內皆是上士無凡庸人欲為說諸菩薩之德劫數已盡其德有餘至尊上德菩薩名法來於彼諸聖猶星有月懷諸經典其明無限敷演明度無極之經反覆教人諸菩薩有受經者誦者書者定經原者爾往見焉必為爾師勸爾索佛疾馳就之自當為爾說內外明度無極景德常悲菩薩聞佛歎彼菩薩名德心入法喜得現在定眾想都寂悉諸佛為己說明度無極之德歎己精進索佛之勳僉曰善哉求佛之志爾為得之吾於往昔始發意時亦皆然也已逝甫來現在諸佛皆如爾索矣爾必得佛濟一切生也常悲菩薩從定寤左右顧視不復諸佛即復心悲流淚且云諸佛靈耀自何所來今逝焉如菩薩禪度無極一心如是昔有兩菩薩志清行淨內寂無欲表如天金去穢濁之群處山澤鑿石為室閑居靖志菅衣草席食果飲泉清淨無為志若虛空四禪備悉得五通智一能徹視無遐不二能洞聽無微不聞三能騰飛出入無間四能通知十方眾生心中所念五能自知無數劫來宿命所更梵釋仙聖諸天龍鬼靡不稽首處山澤六十餘年悲念眾生展轉愚冥不為惡後有重殃約情棄欲敬奉三尊福至響應必獲其榮二梵志者一名題耆羅二名那賴題耆夜興誦經疲極臥出那賴時亦誦經誤蹈題耆羅首題耆即興而曰誰蹈吾首者明旦日出一竿破爾之首為七分善乎那賴曰誤蹈爾耳祝誓何重瓦器不行之類尚有相觸豈況於人共處終年而不誤失乎爾言常誠明旦日出吾首必為七分矣吾當制日不令其出遂爾不出五日之間舉國幽冥炬燭相尋眾官不修君民惶惑會群寮請道士王曰日之不出其咎安在道士之中有五通者曰山中道士兩有微諍故制日令不出耳王曰其諍有緣乎道士具以本未為王說之王曰奈之何答曰王率群寮民無巨細馳詣于彼稽首和解彼必慈和王即有詔如道士令詣于山澤叩頭曰國豐民寧二尊之潤而今不和率土失所其咎在我黎民無過願赦之那賴曰王勤曉彼意彼意解者吾放日矣王之題耆羅所宣那賴旨王即曰令彼以泥塗其首放日泥首即破為七分那賴無為王臣黎民靡不欣懌兩道士為王廣陳治國當以四等無蓋之慈勸奉五戒載十善而行王及臣民僉然受戒王還國有詔曰人無尊卑帶五戒十善經以為國政自斯之後王潤逮草木忠臣誠且清讓父法母儀室家各尚守道貞信家有孝子眾祐曰兩菩薩其國主不知三尊臣民憒憒邪見自蔽猶冥中閉目行愍其徒死不佛經故為斯變欲其明也佛告諸比丘那賴者吾身是題耆羅者彌勒是菩薩禪度無極一心如是聞如是一時佛在舍衛國祇樹給孤獨園與千二百五十比丘俱菩薩萬人共坐第一弟子鶖鷺子前稽首長跪白言車匿宿命有何功德菩薩處家當為飛行皇帝而勸棄國入山學道自致為佛拯濟眾生功勳巍巍乃至滅度唯願世尊為現其原佛歎曰善哉善哉鶖鷺子所問甚善車匿累世功勳無量爾等諦聽吾將說之對曰唯然佛言吾昔為菩薩在尼呵遍國其王聞人或為道昇天或為神祠昇天者王自童孺來常願昇天未知所由國有梵志四萬餘人王現之曰吾欲昇天將以何方耆艾對曰善哉問也王將欲以斯身昇天耶以魂靈乎王曰如斯坐欲昇天也曰當興大祀可獲之矣王喜無量以金銀二千斤賜之梵志獲寶歸快相娛樂寶盡議曰令王取童男童女光華踰眾者各百人象馬雜畜事各百頭先飯吾等殺人畜以其骨肉為陛昇天以事上聞王曰甚善王即命外臣疾具如之悉閉著獄哭者塞路國人僉曰夫為王者背佛真化而興妖蠱喪國之基也梵志又曰儻殺斯生王不獲昇天吾等戮尸于市朝其必也重謀曰香山之中有天王妓女名似人形神神聖難獲令王求之若其不致眾事都息吾等可無尤矣又之王所曰香山之中有天樂女當得其血合于人畜以為階陛爾乃昇天王重喜曰不早陳之今已四月始有云乎對曰吾術本末王令國內黎庶並會快大賞賜酒樂備悉今日孰能獲神女乎民有知者曰第七山中有兩道士一名闍犁一曰優知斯神女之所處也王曰呼來使