心之感絕必死無疑太子曰遠國之人來乞妻子吾無逆心爾為情戀儻違惠道都絕洪潤壞吾重任也妻曰太子布施世希有當卒弘誓慎無倦矣百千萬世無人如卿逮佛重任吾不敢違也太子曰善即將妻子詣母辭別稽首于地愍然辭曰願捐重思保寧玉體國事鞅掌願數慈諫無以自由枉彼天民當忍不可忍含忍為寶母聞訣辭顧謂侍曰吾身如石心猶剛鐵今有一子而見迸逐吾何心哉未有子時結願求嗣懷妊之日如樹含華日須其成天不奪願令吾有子今育成就而當生離乎夫人嬪妾嫉者快喜不復相敬大子妻兒稽首拜退宮內巨細靡不哽噎出與百揆吏民哀訣俱出城去靡不竊云大子國之聖靈眾寶之尊二親何心而逐之乎大子坐城外謝諸送者遣之還居兆民拜伏僉然舉哀或有踊呼天音響振國與妻進道自知去本國遠坐一樹下有梵志自遠來乞解身寶服妻子珠璣盡以惠之令妻子昇車執轡而去始欲就道又逢梵志來從乞馬以馬惠之自於轅中挽車進道又逢梵志來其車即下妻子以車惠之太子車馬衣裘身寶雜物都盡無餘令妻嬰女己自抱男處國之時施彼名象眾寶車馬至見毀逐未曾恚悔和心相隨歡喜入山三七二十一日乃到檀特山中太子山樹木茂盛流泉美水甘果備焉鳧鴈鴛鴦遊戲其間百鳥嚶嚶相和悲鳴太子之謂其妻曰爾觀斯山樹木參天有折傷群鳥悲鳴每處有泉眾果甚多以為飲食唯道是務無以違誓山中道士皆守節好學有一道士名阿周陀久處山間有玄妙之德即與妻子詣之稽首叉手立向道士曰吾將妻子來斯學道願垂洪慈誨成吾志也道士誨之太子則焉柴草為屋結髮葌服食果飲泉男名耶利衣小草服從父出入女名罽拏延著鹿皮衣從母出入處山一宿天為增泉其味重甘生藥樹木名果茂盛後有鳩留縣老貧梵志其妻年豐顏華端正提瓶行汲道逢年少遮要調曰爾居貧乎無以自全貪彼老財庶以歸居彼翁學道內否不通教化之紀希成一人專愚悷爾將所貪乎顏狀醜黑鼻正匾身體繚戾面皺脣言語蹇吃兩目又青狀類若鬼舉身無好孰不憎爾為室家將無愧厭乎婦聞調婿流淚而云吾彼翁鬢鬚正白猶霜著樹朝夕希心欲其早喪未即從願無如之何歸向其婿如事具云曰子有奴使妾不行汲若其如今吾去子矣婿曰吾貧緣獲給使乎妻曰吾聞布施上士名須大拏洪慈濟眾虛耗其國王逮群臣徙著山中其有兩兒乞則惠卿妻數有言愛婦難違即用其言到葉波國詣宮門曰太子安之乎衛士上聞王聞斯言心結內塞涕泣交流有頃而曰太子見逐惟為斯輩而今復來乎請現勞問其所以對曰太子潤馨遐邇詠歌故遠歸命庶自穌息王曰太子眾寶布施都盡今處深山衣食不充何以惠子對曰德徽巍巍遠自竭慕貴光顏沒齒無恨也王使人示其徑路道逢獵士曰子經歷諸山寧太子不獵士素知太子迸逐所由勃然罵曰吾斬爾首問太子為乎梵志恧然而懼曰吾必為子所殺矣當權而詭之耳曰王逮群臣令呼太子還國為王答曰大善喜示其處遙見小屋太子亦其來兩兒之中心怛懼兄弟俱曰吾父尚施而斯子來財盡無副必以吾兄弟惠與之手俱逃母故掘蔭其埳容人二兒入中以柴覆上自相誡曰父呼無應也太子仰問請其前坐果漿置前食果飲畢慰勞之曰歷遠疲倦矣對曰吾自彼來舉身惱痛又大飢渴太子光馨八方歎懿巍巍遠照有如太山天神地祇孰不甚善今故遠歸窮庶延微命太子惻然曰財盡無惜矣梵志曰可以二兒給養吾老矣答曰子遠來求兒吾無違心太子呼焉兄弟懼矣又相謂曰吾父呼求必以惠鬼也違命無應太子隱其在埳發柴之兒出抱父戰慄涕泣呼號且言彼是鬼也非梵志矣吾數梵志顏類未有若茲無以吾等為鬼作食吾母採果來歸何遲今日定死為鬼所噉母歸索吾當如牛母索其犢子狂走哀慟父必悔矣太子曰自生布施未微悔吾以許焉爾無違矣梵志曰子以普慈相惠兒母歸者即敗子洪潤違吾本願不如早去太子曰卿願求兒故自遠來終不敢違便可速邁太子右手沃澡左手持兒授彼梵志梵志曰吾老氣微兒捨遁邁之其母所吾緣獲之乎太子弘惠縛以相付太子持兒令梵志縛自手執繩端兩兒身宛轉父前哀號呼母曰天神地祇山樹諸神一哀告吾母意云兩兒以惠人宜急捨彼可一相見哀感二儀山神愴然為作大響有若雷震母時採果心為忪忪仰看蒼天不雲雨右目左腋痒兩乳湩流出相屬母惟之曰斯怪甚大吾用為急歸視兒將有他乎委旋歸惶惶如狂帝釋念曰菩薩志隆欲成其弘誓之重任妻到壞其高志也化為師子當道而蹲婦曰卿是獸中之王吾亦人中王子俱止斯山吾有兩兒皆尚微細朝來未食須望我耳師子避之婦得進路迴復於前化作白狼婦辭如前狼又避焉又化為虎適梵志遠乃遂退矣婦還太子獨坐慘然怖曰吾兒如之而今獨坐兒常望吾以歸奔走趣吾地復起跳踉喜笑曰母歸矣飢兒飽矣今不之將以惠人乎吾坐兒立各在左右身有塵競共拂拭今兒不來又不處卿以惠誰可早相語禱祀乾坤情實難云乃致良嗣今兒戲具泥象泥牛泥馬泥雜巧諸物縱橫于地之心感吾且發狂將為虎狼鬼盜賊吞乎疾釋斯結吾必死矣太子久而乃言有一梵志來索兩兒云年盡命微欲以自濟吾以惠之婦聞斯言感踊地宛轉哀慟流淚且云審如所夢一夜之中夢老貧窶梵志割吾兩乳執之疾馳正為今也哀慟呼天動一山間云吾子如之當如行求乎太子妻哀慟尤甚而謂之曰吾本盟爾隆孝奉遵吾志大道尚濟眾生無求不惠言誓甚明而今哀慟以亂我心妻曰太子求道厥勞何甚夫士家尊在于妻子之間靡不自由豈況人尊乎願曰所索必獲如一切智帝釋諸天僉然議曰太子弘道普施無蓋試之以妻觀心如何釋化為梵志來之其前曰吾聞子懷以乾