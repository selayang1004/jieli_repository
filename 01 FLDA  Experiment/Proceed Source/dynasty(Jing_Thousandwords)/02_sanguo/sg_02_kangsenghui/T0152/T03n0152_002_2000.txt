施王逮臣民相率受戒子孝臣忠天神榮衛國豐民康四境服德靡不稱善佛言時仙歎者是我身也菩薩慈惠度無極行布施如是昔者菩薩從四姓生墮地即曰眾生萬禍吾當濟焉不佛儀不聞明法吾當開其耳目除其盲聾令之聞無上正真眾聖之王明範之原也布施誘進靡不服從矣九親驚曰古世之來未聞幼孩而為斯云將是天龍鬼神之靈乎當卜之焉即答親曰吾為上聖之所化懷普明之自然非彼眾妖慎無疑矣言畢即默親曰兒有乾坤弘潤之志將非凡夫乎名兒曰普施年有十歲佛諸典籍流俗眾術靡不貫綜辭親濟眾布施貧乏親曰吾有最福之上名也爾可恣意布施眾貧矣對曰不足乞作沙門賜吾法服應器策杖以斯濟眾即吾生願也親憶兒始生之誓無辭禦焉即從其願聽為沙門周旋教化經一大國國有豪姓亦明眾書普施儀容堂堂光華曄厥性惔怕淨若天金有上聖之表將為世雄也謂普施曰有欲相告願足聖人吾有陋女願給箕之使答曰大善須吾還也即進路之海邊附載度海上岸入山到無人處遙銀城宮殿明好時有毒蛇遶城七匝體大百圍見普施來仰然舉首普施念曰斯含毒類必有害心吾當興無蓋之慈以消彼毒也夫兇即火也慈即水矣以水滅火何嘗不滅即坐興慈定願令眾生早離八難心去惡念逢佛見法與沙門會得聞無上正真明道心開垢滅如吾所見也興斯慈定蛇毒即滅垂首而眠普施登其首入城城中有天神普施來欣豫而曰久服聖德今來翔茲成吾本心也願留一時九十日普施然許天王即以正事委付近臣身自供饌朝夕肅懷稟受諸佛非常苦空非身之高行濟眾之明法時日食畢普施進路天王以明月真珠一枚送之曰以珠自隨明四十里志願發云眾寶滿足若後得佛願為弟子親侍聖側普施曰可即復前行黃金城嚴飾踰銀又有毒蛇圍城十四匝巨軀倍前舉首數丈普施復思弘慈之定蛇毒即消垂首而眠登之入城中有天人普施歡喜曰久服靈耀翔茲甚善願留二時百八十日吾願盡養惟留威神即然許之留為說法無上明行訖即辭退天人復以神珠一枚送之明耀八十里志之所願眾寶滿其里數若子得道願為弟子神足無上受其神珠即復進路琉璃城光耀踰前又有毒蛇巨軀甚大遶城二十一匝仰首瞋目當彼城門復坐深思普慈之定誓濟眾生毒歇垂首登之而入城中有天人喜辭猶前請留三時願供所志期竟辭退又送神珠一枚明耀百六十里珠之所在眾寶尋從滿其明內在志所欲無求不獲子若得無上正真覺道者吾願為弟子有最明之智曰必獲爾願普施得珠曰斯足以濟眾生之困乏返其舊居海諸龍神僉會議曰吾等巨海唯斯三珠為吾榮華道士悉得吾等何榮寧都亡諸寶不失斯珠海神化為凡人當普施前立曰吾聞仁者獲世上寶可得觀乎即以示之神搏其首即取其珠普施惟曰吾歷險阻經跨巨海乃獲斯寶欲以拯濟眾生困乏反為斯神所見奪乎曰爾還吾珠不者吾竭爾海海神答曰爾言何虛斯之巨海深廣難測孰能盡之天日可殞巨風可海之難竭猶空難毀也普施曰昔吾錠光佛前願得道力反覆眾海指擢須彌震動天地又移諸剎佛從吾志與吾願吾今得之今爾鬼糸髮之邪力焉能遏吾正真之勢乎即說經曰吾自無數劫來飲母乳湩啼哭之淚身死血流海所不受恩愛難絕生死難止吾尚欲絕恩愛之本止生死之神今世抒之不盡世世抒之即住併兩足瓢抒海水投鐵圍外有天名遍淨遙聞之深自惟曰昔吾於錠光佛前聞斯人獲其志願必為世尊度吾眾生天即下助其抒水十分去八海神悔怖曰斯何人哉而有無極之靈乎斯水盡矣吾居壞也即出眾寶空其諸藏以與普施普施不受曰唯欲得吾珠耳諸神還其珠普施返其水旋其本土尋路布施所過之國國無貧民處處諸國無不改操五戒十善以為國政開獄大赦潤逮眾生遂至得佛佛告諸沙門普施者我身是父者白淨王是母者即吾母舍妙是道士女者今俱夷是時銀城中天者今現阿難是金城中天者目連是琉璃城中天者舍利弗是菩薩累劫勤行四恩誓願求佛拯濟眾生菩薩慈惠度無極行布施如是昔者菩薩為大國王名曰長壽太子名長生其王仁惻恒懷悲心愍傷眾生誓願濟度精進不惓刀杖不行臣民無怨風雨時節寶穀豐沃國小王執操暴虐貪殘為法國荒民貧謂群臣曰吾聞長壽其國豐富去斯不遠懷仁不殺無兵革之備吾欲奪之其可獲乎群臣曰可則興戰士到大國界蕃屏之臣馳表其狀惟願備豫長壽則會群臣議曰彼王來者惟貪吾國民眾寶多若與之戰必傷民命利己殘民貪而不仁吾不為也群臣僉曰臣等舊習軍謀兵法請自滅之無勞聖思王曰勝則彼死弱則吾喪彼兵吾民皆天生育重身惜命誰不然哉全己害民賢者不為也群臣出曰斯天仁之君不可失也自相撿率以兵拒賊長壽覺之謂太子曰彼貪吾國懷毒而來群臣以吾一人之身欲殘民命今吾委國庶全天民其義可乎太子曰諾父子踰城即改名族隱於山草於是貪王遂入其國群臣黎庶失其舊君猶孝子喪其親哀慟踊無門不然貪王募之黃金千斤錢千萬長壽出於道邊樹下坐精思悲愍眾生生死勤苦不非常苦空非身為欲所惑其苦無數遠國梵志聞王好施濟眾生之命遠來歸窮於樹下息俱相問訊各陳本末梵志驚曰天王何緣若茲乎流淚自陳吾餘年無幾故來乞庶存餘命大王亡國吾命窮矣即為哀慟王曰子來歸窮而正值吾失國無以濟子不亦痛乎抆淚而曰吾聞新王募吾甚重子取吾首可獲重賞答曰不然遙服天王仁濟眾生潤等天地故委本土庶蒙自濟今斬首不敢承命矣王曰身為朽器豈敢保哉夫生有死孰有常存若子不取會為灰土矣梵志曰天王布天仁之惠必欲殞命以濟下劣者惟願散手相尋去耳王即尋從之故城門令縛以聞