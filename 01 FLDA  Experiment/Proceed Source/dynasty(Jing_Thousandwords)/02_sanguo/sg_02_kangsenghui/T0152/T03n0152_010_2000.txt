大弘慈將導眾生者乎斯福難量其若海矣難稱其猶地也佛言善哉阿難真如所云佛時難遇經法難聞比丘僧難得供養如漚曇華時一有耳佛說如是比丘歡喜稽首承行菩薩慈惠度無極行布施如是戒度無極者厥則云何狂愚兇虐好殘生命貪餘盜竊婬穢濁兩舌惡罵妄言綺語嫉恚癡心危親戮聖謗佛亂賢取宗廟物懷兇逆毀三尊如斯元惡寧就脯割葅醢市朝終而不為信佛三寶四恩普濟矣昔者菩薩為清信士所處之國其王行真勸導臣民令知三尊執戒奉齋者捐賦除役黎庶巨細見王尚賢多偽善而潛行邪王以佛戒觀察民操有外善內穢違佛清化即權令而曰敢有奉佛道者罪至棄市訛善之徒靡不釋真恣心從其本邪菩薩年耆懷正真弘影之明聞令驚曰釋真從邪獲為帝王壽齊二儀富貴無外六樂由心吾終不為也雖一之命得三尊至真之化吾欣奉之懷俗記籍萬億之卷身處天宮極天之壽而闇於三尊不聞佛經吾不願也稟佛之言即有戮死之患吾甘心焉經云眾生自投三塗獲人道難處中國難六情完具難生有道國難與菩薩親難經信之難貫奧解微難值高行沙門清心供養難值佛受決難吾宿功著今佛經獲奉三寶若值無道葅醯之酷湯火之戾終不釋正從彼妖蠱也王命有司廉察違命者戮之市朝廉人見菩薩志固不轉奉事三尊至意不虧即執之以聞王曰戮之於市陰使人尋聽察其云菩薩就死誡其子曰乾坤始興有人之來眾生處世以六情亂行甚於狂醉三尊導清明化也爾幸知法慎無釋之夫捨佛法之行而為鬼妖之偽者國喪必矣吾寧捨身不去真也王今悖誤爾無從焉廉者以聞王知行真即欣而請之執手昇殿曰卿真可謂佛弟子者矣拜為國相委任治政捨佛清化之疇者復其賦役於是國境莫尚為善佛告諸沙門時國王者彌勒是也清信士者吾身是也菩薩執志度無極行持戒如是昔者菩薩身為象王其心弘遠照知有佛有法有比丘僧常三自歸每以普慈拯濟眾生誓願得佛當度一切從五百象時有兩妻象王於水中得一蓮華厥色甚妙以惠嫡妻嫡妻得華欣懌曰寒尤甚何緣有斯華乎小妻貪嫉恚而誓曰會以重毒鴆殺汝矣結氣而殞魂靈感化為四姓女顏華絕人智意流通博識古今仰觀天文明時盛衰王聞若茲娉為夫人至即陳治國之政義合忠臣王悅而敬之每言從夫人曰吾夢六牙之象心欲其牙以為珮几王不致之吾即死矣王曰無妖言也人聞笑爾夫人言相屬心生憂結王請議臣四人自云己夢曰古今有斯象乎一臣對曰無有之也一臣曰王不夢也一臣曰聞有之所在彌遠一臣曰若能致之帝釋今翔於茲矣四臣即召四方射師問之南方師曰吾亡父常云有之然遠難致臣上聞云斯人知之王即現之夫人曰汝直南行三千里得山入山行二日許即至象所在也道邊作坑除爾鬚髮著沙門服於坑中射之截取其牙將二牙來師如命行之象遊處先射象著法服持於坑中止住象王見沙門即低頭言和南道士將以何事賊吾軀命曰欲得汝牙象曰吾痛難忍疾取牙去無亂吾心令惡念生也志念惡者死入太山餓鬼畜生道中夫懷忍行慈惡來善往菩薩之上行也正使俎骨脯肉終不違斯行也修斯行者死上天疾得滅度矣人即截牙象曰道士當行無令群象尋足跡也象適人去遠其痛難忍地大呼奄忽而死即生天上群象四來咸曰何人殺吾王者行索不得還守王哀號師以牙還王象牙心即慟怖夫人以牙著手中適欲視之雷電霹靂椎之吐血死入地獄佛告諸沙門爾時象王者我身是也大婦者求夷是獵者調達是小夫人者好首是菩薩執志度無極行持戒如是昔者菩薩為鸚鵡王常奉佛教歸命三尊時當死死不犯十惡慈心教化六度為首爾時國王好食鸚鵡獵士競索鸚鵡群以網收之盡獲其眾貢于太官宰夫收焉肥即烹之為肴鸚鵡王深惟眾生擾擾赴獄喪身迴流三界靡不由食告從者曰除貪捐食體疵小苦命可冀矣愚者饕餮心無遠慮猶若慳子貪刀刃之蜜不知有截舌之患吾今裁食爾等則焉鸚鵡王日瘦由其籠目勢踊得出立籠上曰夫貪惡之大無欲善之景矣重曰諸佛以貪為獄為網為毒為刃爾等損食可如余焉菩薩自斯若為凡人麤食供命弊衣蓋形以貪戒心無日不存福為帝王以佛智觀國之累福高弘多其為難算矣非常無牢唯苦無樂夫有滅身為偽幻難保猶卵難養若狼有眼焉靡不寒慄菩薩世世以戒為行遂成如來無所著正真道最正覺為天人師佛告諸比丘時鸚鵡王者吾身是也人王者調達是也菩薩執志度無極行持戒如是昔者菩薩為王太子名曰法施內清外淨常以履邪之禍自戒其心尊聖孝親慈濟眾生太子朝覲須相國進退如禮未失儀王之幸妾內懷邪淫出援太子太子力爭而獲免焉拍相首曰去矣其冠隕地相首無髮內妾笑之恥而懷忿妾向王泣曰妾雖微賤猶是王妻太子不遜有欲于妾王曰太子履操非佛志不念非佛教不言非佛道不行八方歎德諸國莫如其豈有非乎讒言緻數以惑王心王曰骨肉相殘謂之亂賊吾不為也拜為邊王去國八千里曰爾鎮境外則天行仁無殘民命無苟貪困黎庶尊老若親愛民若子慎修佛戒守道以死世多偽齒印之教爾乃信矣太子稽首泣涕曰不敢替尊誨即就錄土五戒十德慈化國民處位一年遠民慕潤歸化雲集增戶萬餘以狀上聞歎王德潤遠照使然王逮后妃喜而歎之妾殊懷怨與相為謀除太子伺王臥出以蠟抑印詐為書爾有慢上之罪不忍面誅書到疾脫眼童子付使還國使往至群臣僉曰斯妖亂之使非自大王也太子曰大王前齒今者信現愛身違親謂之大逆矣即與群臣相樂三日遍行國界賙窮濟乏以佛影模慈心訓民募能脫眼者賣芻兒即為出眼以付使者函之馳還本土相國以付嬖妾嬖妾懸著床前罵曰不從吾欲鑿眼快乎