者奉命數日即將道士還王喜設酒為樂七日曰爾等為吾獲神女來吾其昇天以國惠爾對曰必自勉勵退坐尋求二月有餘經七重山乃之香山大池水縱廣三十里池邊平地有大寶城縱廣起高各八十里寶樹周城曜曜光國池中蓮華華有千葉其有五色光光相照異類之鳥唱和而鳴城門七重樓閣宮殿更相因仍幢幡曄鍾鈴五音天帝處中倡人相娛七日之後釋出遊戲於池沐浴快樂已畢當還昇天池邊樹下有聖梵志內外無垢獲五通之明兩道士進稽首曰斯音絕世將為誰樂答曰頭魔王女等千餘人于斯遊戲方來修虔爾等早退受命退隱議曰斯梵志道德之靈吾等當以何方致天女乎唯當以蠱道結草祝投之于水令梵志體重天女靈歇耳即結草投水以蠱道祝帝釋旋邁諸天都然唯斯天女不獲翻飛兩道士入水解其上衣以縛之女曰爾等將以吾為答如上說以竹為箄行道七日乃之王國詣宮自懼王喜現女為之設食慰勞道士曰吾獲昇天斯國惠爾王之元子名難羅尸為異國王厥太子名須羅先內慈仁和明照大初見世眾生未然之事無窈不無微不達六度高行不釋于心自誓求如來無所著正真覺道法御天人師善逝世間逮於本無王曰吾當昇天呼皇孫辭孫至稽首受辭畢退就座王曰爾親逮民安乎對曰蒙潤普寧孫曰吾不求天女為妃者王必殺其儻因人以聞王曰吾當以其血為陛昇天孫即絕食退寢不悅王懼其喪即以妃焉內外欣懌所患都歇四月之後梵志復聞曰當為埳殺諸畜生以填埳中取神女血以塗其上擇吉日祠天王曰善哉命諸國老群僚黎庶當興斯祀皇孫聞之憮然不悅難梵志曰斯祀之術出何聖典乎答曰夫為斯祀祚應昇天皇孫難曰夫殺者害眾生之命害眾生之命者逆惡之元首其禍無際魂靈轉化更相慊怨刃毒相殘世世無休死入太山燒脯割諸毒備畢出或作畜生死更刃若後為人有戮尸之咎者殘殺之所由也豈有行虐而昇天者乎梵志答曰爾年東始智將何逮而難吾等皇孫曰吾宿命時生梵志家連五百世翫爾道書清真為首爾等巧偽豈合經旨乎梵志曰子知吾道奚不陳之皇孫具說梵志景則聖趣至清而爾等穢濁殘酷貪餮虛以邪祀殺人眾畜飲酒婬亂欺上窮民令民背佛違法遠賢不宗盡財供鬼而親飢寒豈合聖趣沙門之高行乎梵志等恧稽首而退孫即為祖王陳無上正真最正覺至誠之信言夫欲昇天者當歸命三尊覺四非常都絕慳貪殖志清淨損己濟眾潤逮眾生斯一也慈愍生命恕己濟彼志恒止足非有不取守貞不泆信而不欺酒為亂毒孝道枯朽遵奉十德導親以正斯二矣忍眾生辱悲傷狂醉毒來哀往濟而不害喻以三尊解即助喜慈育等護恩齊二儀斯三矣銳志精進仰登高行斯四矣棄邪除垢志寂若空斯五矣博學無蓋求一切智斯六矣懷斯弘德終始無尤索為三界法王可得昇天何難若違佛慈教崇彼凶酷殘眾生命婬樂邪祀生即天棄死入三塗更相彫戮受禍無窮以斯元惡庶望昇天譬違王命者冀獲高位也王曰善哉信矣開獄大赦絕諸妖即舉國寶命孫興德皇孫獲寶都料窮民布施七日無乏不足布施之後勸民持戒率土感潤靡不遵承天龍鬼神僉然歎善為雨名寶眾綵諸穀國慕德歸化猶眾流之歸海也皇孫將妃辭親而退還國閉閤廢事相樂眾臣以聞曰不除其妃國事將朽矣父王曰祖王妻之焉得除乎召而閉之妃聞恧然飛還本居之第七山優等告之曰吾婿來者為吾送之留金指鐶為信父聞妃去遣子返國不其妃悵然流淚護宮神曰爾無悼焉吾示爾路妃在第七山疾尋可及皇孫聞之即服珠衣帶執弓衣光耀四十里明日至七山妃折樹枝投地為識前見兩道士問曰吾妃歷茲乎曰然以環付之翼從俱行以木為橋度彼小水之八山上四禪梵志五體投地稽首為禮曰妃經斯乎答曰經茲矣且坐須臾吾示爾處時天王釋化為獼猴威靈震山皇孫大懼梵志曰爾無懼也彼來供養獼猴三道士疑住不前梵志曰進獼猴即進以果供養梵志受之四人共享謂獼猴曰將斯三人至似人形神所曰斯何人令之昇天乎梵志曰國王太子開士之元首者方為如來無所著正真道最正覺道法御天人師眾生當蒙其澤得還本無獼猴歎曰善哉開士得佛吾乞為馬優二人一願為奴一願為應真開士曰大善即俱昇天道有緣一覺五百人俱過稽首遣獼猴還取華散諸佛上願曰令吾疾獲為正覺將導眾生滅生死神還于本無三人又如前願俱為諸佛稽首而去到似人形神城門之外獼猴稽首而退三人俱坐時有青衣出汲水開士問曰爾以水為答曰給王女浴開士脫指環投其水中天女環即止不浴啟其親曰吾夫相尋今來在茲親名頭摩喜而疾出與之相見開士稽首為婿之禮兩道士稽首而退王請入內手以女授侍女千餘天樂相娛留彼七年存親生養言之哽咽辭退歸國天王曰斯國眾諸今以付子而去何為開士又辭如前王曰且留七日盡樂相娛七日之後有大神王詣天王所賀曰亡女既歸又致聖婿天王曰吾女微賤獲聖雄之婿思歸養親煩為送之鬼王敬諾即以天寶為殿七層之觀眾寶天樂世所希鬼王掌奉送著本土稽首而退開士親虔辭備悉祖王喜而禪位焉天女鬼龍靡不稱善大赦眾罪空國布施四表黎庶下逮眾生濟其窮乏從心所欲眾生踊躍靡不咨嗟歎佛仁化潤過天地八方慕澤入國若幼孩之依慈母祖王壽終即生天上佛告鶖鷺子皇孫者我身是四禪梵志者鶖鷺子是優者今目連是闍梨者今車匿是天帝釋者揵德是父王者迦葉是祖王者今白淨王是母者吾母舍妙是妃者俱夷是菩薩累載以四等弘慈六度無極拯濟眾生難為籌算佛說經竟諸菩薩四輩弟子天龍鬼神及質諒神靡不歡喜作禮而去昔者遮羅國王嫡后無嗣王甚悼焉命曰爾歸女宗以求有嗣之術還吾不尤