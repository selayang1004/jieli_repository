戒具行高志如天金不珍財色唯經是寶絕滅六飢故誓除饉何分衛而不行乎共詣佛所本末陳之世尊默然後日四姓身詣精舍稽首畢一面坐佛念諸沙門前所啟事問四姓曰寧日慈施供養比丘不對曰唯然舉門日供但恨居貧菜糜草席枉屈聖賢以為默默眾祐曰布施之行惟在四意慈心向彼悲心追愍喜彼成度護濟眾生雖施微薄其後所生天上人中二道為常所願自然眼色耳聽鼻香口味身服上衣心皆欣懌不懼乏無也若施葌薄心又不悅後得其福福中之薄官位七寶得不足榮處在薄中心又慳儉不敢衣食惴惴恰恰未嘗歡喜腹飢身寒有似乞人徒生徒死無善以自祐也若施以好心不懇誠憍自恃身不供恪綺求華名欲遠揚己後有少財世人空稱以為巨億內懼劫奪衣常葌薄食未甘亦為空生空死比丘未履其門遠離三尊恒近惡道惠以好物四等敬奉手自斟酌存意三尊誓令眾生逢佛昇天苦毒消滅後世所生願無不得值佛生天必如志願也昔有梵志名曰維藍榮尊位高為飛行皇帝財難籌算體好布施名女上色服飾光世以施與人金盛銀粟銀盛金粟澡甕盥槃四寶交錯金銀食鼎中有百味秦水名牛皆以黃金韜衣其角一牛者日出四升湩皆從犢子織成寶服明珠綻綴床榻幃帳寶絡光目名象良馬金銀鞍勒絡以眾寶諸車華蓋虎皮為座彫文刻鏤無好不有自名女以下至于寶車事事各有千八十四枚以施與人維藍慈惠八方上下天龍善神無不助喜如維藍惠以濟凡庶畢其壽命無日疲懈不如一日飯一清信具戒之女其福倍彼不可籌算又為前施并清信女百不如清信具戒男一飯具戒男百不如具戒女除饉一飯女除饉百不如高行沙彌一人飯沙彌百不如沙門一人具戒行者心無穢濁內外清潔凡人猶瓦石具戒高行者若明月珠也瓦石滿四天下猶不如真珠一矣又如維藍布施之多逮于具戒眾多之施不如飯溝港一溝港百不如頻來一頻來百不如不還一不還百不如飯應真一人又如維藍前施及飯諸賢聖不如孝事其親孝者盡其心無外私百世孝親不如飯一辟支佛辟支佛百不如飯一佛佛百不如立一剎守三自歸歸佛歸法歸比丘僧盡仁不殺守清不盜執貞不犯他妻奉信不欺孝順不醉持五戒月六齋其福巍巍勝維藍布施萬種名物及飯賢聖甚為難算矣持戒不如等心慈育眾生其福無盡也雖為菜糜草席執三自歸懷四等心具持五戒山海可秤量斯福難籌算也佛告四姓欲知維藍者我身是四姓聞經心大歡喜作禮而去昔者菩薩身為鹿王厥體高大身毛五色蹄角奇雅眾鹿伏從數千為群國王出獵群鹿分散投巖墮坑盪樹貫棘摧破死傷所殺不少鹿王之哽噎曰吾為眾長宜當明慮擇地而遊苟為美草而翔於斯凋殘群小罪在我也徑自入國國人之僉曰吾王有至仁之德神鹿來翔以為國瑞莫敢干之乃到殿前跪而云曰小畜貪生寄命國界卒逢獵者蟲類奔迸或生相失或死狼籍天仁愛物實為可哀願自相選日供太官乞知其數不敢欺王王甚奇曰太官所用日不過一不知汝等傷死甚多若實如云吾誓不獵鹿王退還悉命群鹿具以斯意示其禍福群鹿伏聽自相差次應先行者每當就死過辭其王王為泣涕誨喻之曰世皆死孰有免之尋路念佛仁教慈心向彼人王慎無怨矣日日若茲中有應行者而身重胎曰死不敢避乞須娠更取其次欲以代之其次頓首泣涕而曰必當就死尚有一日一夜之生斯須之命時至不恨鹿王不忍枉其生命明日遁眾身詣太官廚人識之即以上聞王問其故辭答如上王愴然為之流淚曰豈有畜獸懷天地之仁殺身濟眾履古人弘慈之行哉吾為人君日殺眾生之命肥澤己體吾好兇虐尚狼之行乎獸為斯仁有奉天之德矣王遣鹿去還其本居一國界若有犯鹿者與人同罰自斯之後王及群寮率化黎民遵仁不殺潤逮草木國遂太平菩薩世世危命濟物功成德隆遂為尊雄佛告諸比丘時鹿王者是吾身也國王者舍利弗是菩薩慈惠度無極行布施如是昔者菩薩身為鵠鳥生子有三時國大旱無以食之裂腋下肉以濟其命三子疑曰斯肉氣味與母身氣相似無異得無吾母以身肉吾等乎三子愴然有悲傷之情又曰寧殞吾命不損母體也於是閉口不食母不食而更索焉天神歎曰母慈惠難喻子孝希有也諸天祐之願即從心佛告諸比丘鵠母者吾身是也三子者舍利弗目連阿難是也菩薩慈惠度無極行布施如是昔者菩薩為孔雀王從妻五百委其舊匹欲青雀妻青雀唯食甘露好孔雀為妻日行取之其國王夫人有疾夢孔雀云其肉可為藥寤以啟聞王命獵士疾行索之夫人曰誰能得之娉以季女賜金百斤國之獵士分布行索孔雀王從一青雀在常食處即以蜜每處塗樹孔雀取以供其妻射師以塗身尸踞孔雀取人應獲焉孔雀曰子之勤身必為利也吾示子金山可為無盡之寶子原吾命矣人曰大王賜吾金百斤妻以季女豈信汝言乎即以獻王孔雀曰大王懷仁潤無不周願納微言乞得少水吾以慈服之疾即愈矣若其無效受罪不晚王順其意夫人服之眾疾皆愈華色煒曄宮人皆然舉國歎王弘慈全孔雀之命獲延一國之壽雀曰願得投身于彼大湖并其水率土黎民眾疾可愈若有疑望願以杖捶吾足王曰可雀即之國人飲水聾聽盲視瘖語申眾疾皆然夫人疾除國人得無病無有害孔雀之心雀具知之向王陳曰受王生潤之恩吾報濟一國之命報畢乞退王曰可雀即翔飛昇樹重曰天下有三癡王曰何謂三一者吾癡二者獵士癡三者大王癡王曰願釋之雀曰諸佛重戒以色為火燒身危命之由也吾捨五百供養之妻而貪青雀索食供之有如僕使為獵網所得殆危身命斯吾癡也獵士癡者吾至誠之言捨一山之金棄無窮之寶信夫人邪偽之欺望季女之妻世狂愚皆斯類矣捐佛至誠之戒信鬼魅