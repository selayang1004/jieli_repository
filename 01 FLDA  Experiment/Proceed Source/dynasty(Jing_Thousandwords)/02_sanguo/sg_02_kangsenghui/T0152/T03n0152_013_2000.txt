寢竊疾亡去遙金城有八玉女迎辭如上玉女華容又踰四人城中寶殿名曰屑末明月真珠諸寶踰前壽數千萬歲又疑八女不令吾邁其有由乎伺其臥出竊疾亡去又水精城有十六玉女出迎之矣其辭如上要將入城昇七寶殿城殿眾寶玉女光華踰前居中歲數又數千萬意不厭足又伺諸女臥出亡去復琉璃寶城光曜奕奕有三十二女出迎跪拜虔辭如上要請入城昇七寶殿殿名單其中眾寶伎樂甘食女色踰前處中久長年數如上又伺諸女臥出亡去遙鐵城莫無迎者彌蘭惟曰銀城四女金城有八水精十六琉璃三十二玉女光世修虔相迎今不迎者將以貴故乎周城一匝有鬼開門彌蘭入城即見其鬼鬼名俱引鐵輪烔然走其頭上守罪人鬼取彼頭輪著彌蘭頭上腦流身燋彌蘭流淚曰自四之八自八之十六自十六之三十二處榮屑末殿單殿吾以無足之行故獲斯矣何當離斯患乎守鬼答曰其年之數如子來久子免斯殃矣火輪處彌蘭頭上六億歲乃免之矣佛語諸沙門彌蘭者吾身是也所以然者未奉三尊時愚惑信邪母沐浴著新衣臥吾蹈母首故太山以火輪轢其首耳又以四月八日持八關齋中心歡喜故獲寶城壽命巨億所願從心無求不獲世無足唯得道乃止耳佛告諸沙門彌蘭出太山獄心三惡絕口四刃檢身三尤孝順父母親奉三尊戴戒為冠服戒為衣懷戒為糧味戒為肴食息坐行不忘佛戒躇步之間以戒德成自致為佛凡人之行不孝於親不尊奉師吾其後自招重罪彌蘭其類乎夫為惡禍追猶影尋身絕邪崇真眾禍自滅矣佛說經竟諸沙門歡喜作禮聞如是一時佛在舍衛國祇樹給孤獨園是時阿難閑居深惟眾生自始至終厭五欲者過日中後至向佛所稽首畢退白言唯世尊吾閑坐深惟眾生知足者不厭五欲者眾世尊歎曰善哉善哉如爾之云所以然者往古有王名曰頂生東西南北靡不臣屬王有七寶飛金輪力白象紺色馬明月珠玉女妻聖輔臣典兵臣王斯七寶世希有又有千子端正妍雅聰明博智天下稱聖猛力伏眾有如師子也王既聖且仁普天樂屬壽有億數王意存曰吾有拘耶尼一天下地縱廣三十二萬里黎庶熾盛五穀豐沃比門巨富世所希有吾國兼焉雖其然者願彼皇乾雨金銀錢七日七夜惠吾若茲不亦善乎天從其願下二寶錢滿其境界天寶之明奕奕曜國王喜無量天下拜賀日與群臣歡喜相樂民皆稱善獲無極樂數千萬歲王又念曰吾有西土三十二萬里七寶之榮千子光國天雨寶錢世未有雖其然者吾聞南方有閻浮提地廣長二十八萬里黎庶眾多靡求不獲吾得彼土不亦快乎王意始存金輪南向七寶四兵輕舉飛行俱到其土彼王臣民靡不喜從其土君民終日欣欣王止教化年數如上王又念曰吾有西土今獲南土天人眾寶何求不有今聞東方弗于逮土三十六萬里其土君民寶穀諸珍無願不有吾獲其土不亦快乎口始云爾金輪東向七寶四兵飛行俱至君臣黎庶靡不樂屬又以正法仁化君民年數如上比門懷德王又念曰吾有西土南土東土天人眾寶無珍不有今聞北方單曰土吾獲王之不亦善乎開口言願金輪北向七寶四兵俱飛如前始入其界遙地青如翠羽色王曰爾等青地乎對曰見之曰斯單曰地又白地曰之曰斯成擣稻米爾等食之又諸寶樹眾軟妙衣臂釧指環瓔珞眾奇皆懸著樹曰之乎對曰唯然曰爾等服之王治以仁化民以恕居彼年久其數如上又生意曰吾有三天下今獲北方四十萬里意欲昇忉利天之帝釋所王意始然金輪上向七寶四兵飛行昇天入帝釋宮釋王來欣迎之曰數服高名久欲相見翔茲快乎執手共坐以半座坐之王左右顧視天宮殿黃金白銀水精琉璃珊瑚虎珀車真珠以為宮殿之心欣即又念曰吾有四國寶錢無數斯榮難云令天帝殞吾處其位不亦上願乎惡念興而神足滅釋還之故宮即獲重病輔臣問曰天王疾篤若在不諱將有遺命乎王曰如有問王何以喪身答如所以貪獲病遂致喪身夫貪殘命之刃亡國之基也去三尊處三塗靡不由之戒後來嗣以貪癡火燒身之本也慎無貪矣夫榮尊者其禍高矣寶多者其怨眾矣王終後嗣誦其貪戒傳世為寶四天下民尊其仁化奉三尊行十善以為治法遂致永福世尊曰世能去榮貴捐五欲者惟獲溝港頻來不還應儀緣一覺無上正真道最正覺道法御天人師能絕之耳飛行皇帝所以存即獲願不違心者宿命布施持戒忍辱精進禪定智慧之所致不空獲也頂生王者吾身是也佛說經竟阿難歡喜為佛作禮聞如是一時佛在舍衛國祇樹給孤獨園佛告諸比丘昔者菩薩為大國王名曰普明慈惠光被十方歌懿民賴其休猶慈子之寧親也國有王治法以正力如師子走攫飛鳥宰人亡肉晨市索路新屍取之為肴味兼畜肉後日為饌甘不如焉王責太官宰人歸誠叩頭首之王心恧然曰人肉甘乎默宰人以斯為常世尊曰夫厚於味者即仁道薄仁道薄者狼心興夫為狼苟貪肉味而賊物命故天下讎焉宰人承命默行殺人以供王欲臣民嗷嗷表聞尋賊王曰宜然密告宰人曰慎之哉有司獲之賊曰王命爾矣群臣諫曰臣聞王者為德仁法帝精明即日月濟等后土潤齊乾坤含懷眾生即若虛空爾乃可為天下王耳若違仁從殘即狼之類矣去明就闇瞽者之疇矣替濟自沒即坏舟之等矣釋潤崇枯即火旱之喪矣背空向窒即石人之心也矣夫狼殘瞽闇坏沒火燒石人之操不可為宰人之監豈可為天下王耶若崇上德即昌好殘賊則亡二義臧否惟王何之王曰孩童絕湩其可乎曰不可王曰余如之矣群臣僉曰狼不可育無道不可君臣民齊心同聲逐焉王奔入山見神樹稽首辭曰令余反國貢神百王誓畢即行伺諸王出突眾取之猶鷹鷂之撮鷰雀執九十九王樹神人現顏華非凡謂阿群曰爾為無道以喪王榮今復為元酷將欲何望乎阿群前趣之忽