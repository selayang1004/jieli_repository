噎自責等育二兒數年之間兒之智奇變縱橫惡念又生曰斯明溢度吾兒否哉必虜之矣褻裹入山棄著竹中絕食必殞兒興慈念曰吾後得佛必濟眾苦矣山近谿水兒自力搖從竹墮地展轉至其水側去水二十里有擔死人有人行取樵遙見小兒就視歎曰上帝落其子乎抱歸育焉四姓又聞厥恨如前以眾名寶請歸悲泣并教書數仰觀俯占眾道之術過目即能稟性仁孝言導化國人稱聖儒士雲集父兇念生厥性惡重前家有冶師去城七里欲圖殺兒書冶師曰昔育此兒兒入吾家疾疫相仍財耗畜死太卜占云兒致此災書到極攝投之火中訛命兒曰吾年西夕加有重疾爾到冶師所諦計錢寶是爾終年之財兒受命行於城門內弟與輩彈胡桃戲弟曰兄來吾之幸矣為吾復折兄曰父命當行弟曰吾請行矣奪書之冶師所冶師承書投弟于火父心忪忪而怖遣使索兒使兄曰弟如之乎兄如狀對兄歸陳之父驛馬追兒已為灰矣父投躬呼天結氣內塞遂成癈疾又生毒念曰吾無嗣已不以斯子為必欲殺之父有邸閣去國千里仍遣斯兒曰彼散吾財爾往計校今與邸閣書囊藏蠟封爾急以行書陰曰此兒到急以石縛腰沈之深淵兒受命稽首輕騎進半道有梵志與父遙相被服常相問遺書數往來梵志有女女既賢明深知吉凶天文占候兒行到梵志所居曰吾父所親梵志正在斯止謂從者曰今欲過修禮之可乎從者曰善即過覲禮梵志喜曰吾兄子來便命四學士儒生耆德雲集娛宴歡樂并諮眾疑靡不欣懌終日極夜各疲眠寐女竊男見其腰帶佩囊封之書默解取還省讀其辭悵然而歎曰斯何妖厲賊害仁子乃至斯乎裂書更之其辭曰吾年西垂重疾日困彼梵志吾之親友也厥女既賢且明古今任為兒匹極具寶帛娉禮務好小禮大娉納妻之日案斯矣為書畢開關復之明晨進路梵志眾儒靡不尋歎邸閣得書承命具禮詣梵志家梵志夫妻議曰夫婚姻之儀始之於擇行問咎占兆彼善禮備即吾許焉今現男不媒禮娉便臻彼豈將慢乎又退讌息曰男女為偶自古然矣男賢女貞誠亦難值遂納禮會宗九族歎曰斯榮傳世納妻禮成邸閣馳啟四姓聞之結疾殊篤兒聞親疾哽咽而言夫命難保猶幻非真梵志欲擇良日遣還菩薩內痛不從其云室家馳歸升堂稽首妻尋再拜垂泣而進三步又拜稱名曰妾是子男某妻親召妾為某當奉宗嗣箕之使盡禮修孝惟願大人疾瘳福臻永保無終之壽令其展情獲孝婦之德四姓結忿內塞而殞菩薩殯送慈惻哀慕一國稱孝喪畢修行馨熏十方佛告諸比丘童子者吾身是也妻者俱夷是四姓者調達是菩薩法忍度無極行忍辱如是昔者菩薩為大國王常以四等育護眾生聲動遐邇靡不歎懿舅亦為王處在異國性貪無以兇為健開士林歎菩薩懷二儀之仁惠虛誣謗訕為造訧端興兵欲奪菩薩國菩薩群僚僉曰寧為天仁賤不為狼貴也民曰寧為有道之畜不為無道民矣料選武士陳軍振旅國王登臺觀軍情猥流淚涕泣交頸曰以吾一躬毀兆民之命國亡難復人身難獲吾之遁邁國境咸康將誰有患乎王與元后俱委國亡舅入處國以貪殘為政戮忠貞進佞蠱政苛民困怨泣相屬思詠舊君猶孝子之存慈親也王與元妃處于山林海有邪龍好妃光顏化為梵志訛叉手箕坐垂首靖思有似道士惟禪定時王欣然日採果供養龍伺王行盜挾妃去將還海居路由兩山夾道之徑山有巨鳥張翼塞徑與龍一戰焉龍為震電擊鳥墮其右翼遂獲還海王採果還不見其妃悵然而曰吾宿行違殃咎臻乎乃執弓持矢經歷諸山尋求元妃有滎流尋極其原見巨獼猴而致哀慟王愴然曰爾復何哀乎獼猴曰吾與舅氏併肩為王舅以勢強奪吾眾矣嗟乎無訴子今何緣翔茲山岨乎菩薩答曰吾與爾其憂齊矣吾又亡妃未知所之猴曰子助吾戰復吾士眾為子尋之終必獲矣王然之曰可明日猴與舅戰王乃彎弓擩矢股肱勢張舅遙悚懼播徊迸馳猴王眾反遂命眾曰人王元妃迷在斯山爾等布索猴眾各行見鳥病翼鳥曰爾等奚求乎曰人王亡其正妃吾等尋之鳥曰龍盜之矣吾勢無如今在海中大洲之上言畢鳥絕猴王率眾由徑臨海憂無以渡天帝釋即化為獼猴身病疥來進曰今士眾之多其踰海沙何憂不達於彼洲乎今各復負石杜海可以為高山何但通洲而已猴王即封之為監眾從其謀負石功成眾得濟度圍洲累沓龍作毒霧猴眾都病無不仆地二王悵愁小猴重曰令眾病瘳無勞聖念即以天藥傅眾鼻中眾則奮鼻而興力勢踰前龍即興風雲以擁天日電耀光海勃怒霹靂震乾動地小猴曰人王妙射夫電耀者即龍矣發矢除凶為民招福眾聖無怨矣霆耀電光王乃放箭正破龍胸龍被射死猴眾稱善小猴拔龍門鑰開門出妃天鬼咸喜二王俱還本山更相辭謝謙光崇讓會舅王死無有嗣子臣民奔馳尋求舊君於彼山阻君臣相見哀泣俱還并獲舅國兆民歡喜稱壽萬歲大赦寬政民心欣欣含笑且行王曰婦離所天隻行一宿眾有疑望豈況旬朔乎還于爾宗事合古儀妃曰吾雖在穢蟲之窟猶蓮華居于污泥吾言有信地其坼矣言畢地裂曰吾信現矣王曰善哉夫貞潔者沙門之行自斯國內商人讓利士者辭位豪能忍賤強不陵弱王之化也婬婦改操危命守貞欺者尚信巧偽守真元妃之化也佛告諸比丘時國王者我身是也妃者俱夷是舅者調達是天帝釋者彌勒是也菩薩法忍度無極行忍辱如是昔者菩薩身為獼猴力幹輩明哲踰人常懷普慈拯濟眾生處在深山登樹採果山谷中有窮陷人不能自出數日哀號呼天乞活獼猴聞哀愴為流淚曰吾誓求佛唯為斯類耳今不出此人其必窮死吾當尋岸下谷負出之也遂入幽谷使人負己攀草上山置之平地示其徑路曰在爾所之別去之後慎無為惡也出人疲極就閑臥息人曰處谷飢饉今出亦然將何異哉心念當殺獼猴