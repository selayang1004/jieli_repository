沙門王亦怪焉蠱道貪濁諍財相訴濁現禍歸即時見廢貞真照現天人歎善王詣精舍頓首悔過由斯王有慚心因媒啟問求佛女妹結婚姻之固以絕釋家之怨眾祐曰吾去家為沙門不豫世業嫁娶之事一由父王於是遣使者致敬宣結親之辭諸釋不許王曰佛處其國爾由往來明者無怨愚夫有女吾賤妾之子何足以致恨乎王許曰可遂成婚姻有男嗣一請見諸舅即之釋國時佛當還開化諸釋諸釋欣欣興佛精舍掘土三尺以栴檀香填之撿國眾寶為佛精舍焜焜奕奕有若天宮聲聞國靡不躍逸佛未坐之而彼庶子入觀曰斯精舍之巧眾珍之妙唯天帝宮可為匹矣曰佛未翔茲吾一坐座沒命不恨也庶子嬖友名曰頭佉摩對曰夫亦何失即升坐矣釋氏雄士壯聲呵曰眾祐尊座天帝不臨何婢之子敢升座乎裂坐更興庶子出謂其友曰斯辱無外矣吾若為王爾無忘茲友曰俱然旋守其母欲為太子母以妖蠱請如子願王曰古來未聞無設狂言自招也妖蠱處內佞臣巧辭遂立二嫡分民正治大王崩位立兩國民隨所悅仁凶分流仁即奉兄兇馳詣叔友為相國修治干戈軍用眾備以舊事聞王曰可即寵雄將武士就路佛道邊坐乎半枯之樹王進稽首曰佛不坐純生而處半枯將有由乎眾祐曰斯樹名釋吾愛其名以仁道濟其難潤其枯惠其生也王悵然內曰佛仁弘普惠逮草木豈況人乎於是旋軍相國仰察天文釋氏宿福索禍興復以聞之軍又出未至釋氏城有數里城中弓弩矢聲猶風雨幢幡傘蓋斷竿截斗裂鎧斬控士馬震奔靡不失魄王又奔歸釋人啟佛當那賊何曰牢關門廢橋王又出軍目連啟言吾欲以羅漢威神化為天網覆城面四十里王奈釋人何眾祐曰無奈罪何又言跳著他方剎土曰無奈罪何目連言吾能攘有形無奈無形罪何眾祐曰種惡禍生孰能攘之取釋氏一子置吾下以效其實目連如命釋諸耆舊承教守門魔化為舊德呵諸釋曰王假塗有所之爾其絕彼將益後尤佛弟子行可得爾乎魔奮勢拔鑰排門兵入猶塘決水翻釋摩南為大將軍與王先王同師而學有死友之誓謂王曰住爾兇士一之頃令城中人獲出全命王曰可大將軍臨水向佛叩頭流淚而曰以吾微命請彼少人願令十方群生皆奉佛教恕己濟眾潤合二儀無為狼蚖之毒殘賊眾生若斯無道之王矣入水以髮纏樹根有頃命終王遣使者視之還如事云兵入掘地半埋釋人橫材象牽概殺之矣或馬蹟或兵刃佛時首疾其痛難言梵王帝釋四大天王皆叉手侍為之痛心釋人有自歸命三尊者誦經者起慈心者釋有三城征事未畢王憶釋摩南殺身請眾命為之愴然旋師罷軍遣使者致敬曰士眾疲勞還國息師異日束修稽首足下佛教謝王自愛使者退佛視之矣阿難整法服稽首曰佛不虛視其必有緣眾祐曰釋罪畢也王罪興矣後七日太山鬼以火燒王及其臣民王罪難救猶釋禍難攘矣佛使阿難舉下人亦終佛將諸沙門至梵志講堂道經諸釋死地或有已死或折臂髀脛者佛來或搏頰呻吟云歸命佛歸命法歸命聖眾願十方群生皆獲永康莫如我等也時自然床從地出其地無間諸沙門皆坐佛言斯王勃逆興罪弘廣矣又問沙門若見屠獵魚網者獲為飛行皇帝乎對曰不見佛言善哉吾亦不見以其無四等心惠彼群生故也王行湖邊眾入水浴神化為毒虫螫其士眾毒行身黑或於水中死者或百步一里死者且半入國兇鬼雲集宮中夜時人聲物鳴聚居相持須旦為命日月薄蝕星宿失度怪異首尾靡不怨王也王聞佛戒火變之異內如湯灼遣使者參其事佛說如上使返具聞國振瓦崩王會群臣議言或於山或於水遂乘船入海強富得從貧羸留國王內宮人登船上服望火解衣脫陽燧珠著服上其日雲興壅壅曀曀風雨凌凌笮絕舟漂臣民僉曰弊王行凶乃致兇禍向中之時日出炙陽燧陽燧化為火始自王舟大山鬼神雲集率土生入太山地獄留在岸者微怖而全佛於是日興慈心定諸沙門問阿難佛不出乎答曰一國大喪佛興慈定故為不出也佛明晨出諸沙門稽首于地釋梵四王諸龍鬼神帝王臣民稽首就座阿難整服問二國禍變之元願釋眾疑令群生照禍福所由佛告阿難昔有三國比而王時佛去世久遠經典不修菩薩所處之國致有湖池獲魚無數近國聞喜資財來買魚盡慘還遠國不知亦無買心漁獵國者今釋三億人死者是也其一國喜欲買魚者今一城人恐徒亡財者是也遠國不聞得魚者今一城中人不知王來者是也我時見破魚首失言可之今已得佛為三界尊尚不免首疾之殃豈況凡庶乎諸弟子端爾心興德惠安群生恕己濟彼慎無殺生盜人財物婬彼非妻兩舌惡罵妄言綺語嫉恚癡誹謗三尊禍之大莫尚十惡福榮之尊夫唯十善矣殺物者為自殺活物者為自活策心念惡口言惡身行惡莫若勞心念道口言道身行道施善福追為惡禍尋猶響之應聲影之追形也斯變者慎勿違春天之仁而尚豺狼之兇也佛說經竟四輩弟子天龍鬼神皆大歡喜稽首而去精進度無極者厥則云何精存道奧進之無怠臥坐行步喘息不替其目恒諸佛靈像變化立己前矣厥耳聽聲恒聞正真垂誨德音鼻為道香口為道言手供道事足蹈道堂不替斯志呼吸之間矣憂愍眾生長夜沸海洄流輪轉毒加無救菩薩憂之猶至孝之喪親矣若夫濟眾生之路前有湯火之難刃毒之害投躬危命喜濟眾難志踰六冥之徒獲榮華矣昔者菩薩時為凡人聞佛名號相好道力功德巍巍諸天共宗則高行者眾苦都滅矣菩薩存想吟泣無寧曰吾從得天師經典翫誦執行以致為佛愈眾生病令還本淨乎時佛去世無除饉眾莫由受聞有凡夫其性貪殘菩薩精進志銳曰吾知佛三戒一章爾欲稟乎菩薩聞之其喜無量稽首足下伏地請戒知偈者曰斯為無上正真最正覺道法御天人師之要教也子欲徒聞之豈其然乎答曰