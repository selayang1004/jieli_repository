亦不得吐不用恐悔用之恐亂念孛助我已十二年常以忠政憂國除患遠近賴之此國之寶不可治也王曰今治孛者後必大亂為萬民故且共忍之夫人便自擲床下舉聲哭曰不治孛者我當自刺自投樓下不能見也王復曉曰汝亦知法此非小事起共議之夫人還坐王曰道人之法不可以刀杖加之當以漸遣稍減其養明日來者勿復作禮擎捲而已與施木床於殿下坐炊惡廝米盛以瓦器如是慚愧極自當去王說此時賓祇不悅夫人明旦即以王教具內孛來入宮賓祇於床下喍吠之孛見狗吠夫人擎捲及所施設即知有謀自念我欲無害於人人反害我如是當避入深山耳小怨成大不可輕也彼以陰謀我宜慎之凡人身羸行正為強今我自有食水瓶革蓰繖蓋漉水之囊斯足用矣孛食已攝物欲去王驚起曰是何疾也顧謂夫人乃使我失聖人之意即前牽孛問欲何之孛答曰為王治國十二年矣未曾見賓祇喍如今也是必有謀故欲去耳王曰實有今見孛意覺微甚明願自厲當誅惡人不須去也孛曰王前意厚而今已薄及我無過宜以時去夫盛有衰合會有離善惡無常禍福自追結友不固不可與親親而不節久必泄瀆如取泉水掘深則濁近賢成智習愚益惑數見生慢則成怨善友接者往來以時親如有敬久而益厚不善友者假求不副巧言利辭苟合無信接我以禮當以敬報待我以慢當即遠避有相親愛迴相憎者愛時可附憎不可近敬以親善戒以遠惡善惡無別非安之道人無過失不可妄侵惡人事已不可納前人欲已不可強親恩愛已離不可追思鳥宿枝折知更求栖去就有宜何必守常朽枝不可攀亂意不可犯人欲相惡相見不懽唱而不和可知為薄人欲相善緩急相赴言以忠告可知為厚善者不親惡者不先敬後慢賢愚不別不去何須夫人初拜今但擎捲若我不去將見罵逐初施金座今設木床初盛寶器今用瓦甌初飯粳糧今惡廝米我不去者且飯委地知識相遇主人視之一宿如金再宿如銀三宿如銅證現如此不去何待王曰國豐民寧孛之力也今棄去者後將荒壞孛曰天下有四自壞樹繁花果還折其枝虺蛇含毒反賊其軀輔相不賢害及國家人為不善死入地獄是為四自壞經曰惡從心生反以自賊如鐵生垢消毀其形王曰國無良輔實須恃孛若欲相委是必危殆孛曰凡人有四自危保任他家為人證佐媒嫁人妻聽用邪言是為四自危經曰愚人作行為身招患快心放意後致重殃王曰我師友孛常在不輕當原不及莫相捐去孛曰友有四品不可不知有友如花有友如稱有友如山有友如地何謂如花好時插頭萎時捐之見富貴附貧賤則棄是花友也何謂如稱物重頭低物輕則仰有與則敬無與則慢是稱友也何謂如山譬如金山鳥獸集之毛羽蒙光貴能榮人富樂同歡是山友也何謂如地百穀財寶一切仰之施給養護恩厚不薄是地友也王曰今我自知志思淺薄聽用邪言使孛去也孛曰明者有四不用邪偽之友佞諂之臣妖之妻不孝之子是為四不用經曰邪友壞人佞臣亂朝婦破家惡子危親王曰相與愛厚宜念舊好不可孤棄也孛曰有十事知愛厚遠別不忘相見喜歡美味相呼過言忍之聞善加歡見惡忠諫難為能為不相傳私急事為解貧賤不棄是為十愛厚經曰化惡從善切磋以法忠正誨勵義合友道王曰四臣之惡乃使孛恚不復喜我孛曰有八事知不相喜相見色變眄睞邪視與語不應說是言非聞衰快之聞盛不喜毀人之善成人之惡是為八事經曰平殺人尚有可原懷毒陰謀是意難親王曰是我頑弊不別明闇惡人所誤遂失聖意孛曰有十事知人為明別賢愚識貴賤知貧富適難易明廢立審所任入國知俗窮知所歸博聞多識達於宿命是為十事經曰緩急別友戰見勇論議知明穀貴識仁王曰自我得孛中外怗安今日相捨永無所恃孛曰有八事可以怗安得父財有善業所學成友賢善婦貞良子孝慈奴婢順能遠惡是為八事經曰生而有財得友賢快諸惡無犯有福祐快王曰聖人之言誠無不快孛曰有八事快與賢從事得諮聖人性體仁和事業日新忿能自禁慮能防患道法相親友不相欺是為八事經曰有佛興快演經道快眾聚和快和則常安王曰孛常易諫今何難留孛曰有十不諫慳貪好色朦籠急暴抵突疲極憍恣喜專愚小人是為十經曰法語專愚如與聾談難化之人不可諫曉王曰如我憍恣不能遠色孛得無為不復與我語乎孛曰人不與語有十事慢魯鈍憂怖喜預羞慚吃仇恨凍餓事務禪思是為十事經曰能行說之可不能勿空語虛偽無誠信明哲所不顧王曰惡婦美姿巧於辭令如有外卒何用知孛曰有十事可卒知頭亂髻傾色變流汗高聲言笑視瞻不端受彼寶飾看垣牆坐不安所數至里好出野遊喜通婬女是為十事經曰婦女難信利口惑人是以高士遠而不親王曰人情所近親信婦人不知其惡孛曰人有十事不可親信主君所厚婦人所親怙身強健恃有財產大水漬處故屋危牆蛟龍所居辜較縣官宿惡之人毒害之虫是為十經曰謂酒不醉謂醉不亂君厚婦愛皆難保信王曰如孛所語愛習生惡是可嫉也孛曰可嫉有五口傷人讒賊喜焦嘵不媚嫉詛兩舌面欺是為五經曰施勞於人而欲蒙祐殃及其軀自遘廣怨王曰何所施行人所愛敬孛曰愛敬有五柔和能忍謹而有信敏而少口言行相副交久益厚是為五經曰知愛身者慎護所守志尚高遠學正不昧王曰何者為人所慢孛曰見慢有五鬢長而慢衣服不淨空無志思婬態無禮調戲不節是為五經曰攝意從正如馬調御無憍慢習天人所敬王曰願孛留意共還精舍孛曰有十不延於堂惡師邪友蔑聖反論婬嗜酒急弊長者無反復子婦女不節婢妾莊飾是為十經曰遠避惡人婬荒勿友從事賢者以成明德王曰孛在我樂四方無事今日去者國中必嗟孛曰有八事可以安樂順事師長率