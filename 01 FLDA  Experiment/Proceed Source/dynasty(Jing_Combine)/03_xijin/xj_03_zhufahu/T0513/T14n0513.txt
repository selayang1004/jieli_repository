聞如是一時佛遊迦維羅衛釋氏精舍尼拘類樹下與五百比丘侍者阿難金剛力士樓由俱於城中有舍夷貴姓五百長者共為世尊造立講堂自相興誓講堂成已當請正覺於上設供沙門梵志長者居士群黎人民不得先佛妄昇此堂若違要者罪在不測舍衛國王時有太子名維樓黎產育之初與琉璃寶俱因以為號領衛士定省外氏方來入城見視講堂高廣嚴淨都雅殊妙世所希有則於其上頓止息涼監講堂者往白諸貴姓言舍衛太子來止講堂貴姓聞之興怒罵曰吾等家產有何異德敢登此堂本造斯殿乃為佛舉當具上饌延屈世尊至真聖眾供養畢訖然後吾等乃宜自處而微者前尊置體于此尋遣使者面罵辱之催逐發遣令不久滯所蹈之地去足跡所履寶階輒更貿易時琉璃太子聞其罵音姿色變動心懷毒恚太史曰深憶記之須吾為王當誅此類太史阿薩陀能觀天文占究災怪令書此狀內于帶中俠惡識非嚴退還歸不復前至朝覲外家太子父王名波斯匿與后末利駕乘導從詣祇樹園下車蓋免冠解劍屏拂脫屣除四種兵步涉小徑與末利俱五體投地稽首為禮坐一面琉璃太子時歸還宮無所瞻問左右曰父王太后今為所湊曰造佛太子聞問欣率所領不復解嚴遂至精舍曰宜知是時於是太子逼害翼從王之近臣五百餘人一時夷滅王冠幘蓋劍拂履服乘諸飾外無白者於時世尊為王及后說世無常愛欲合會別離法句王立不退轉后得道佛說經已王稽首退不見侍輔而僵尸狼籍唯王衣冠二人得免逃入樹間還與王遇王問之曰群僚所在二人答曰太子率勒所統將還宮王謂末利子造不順謀逆如斯素知此吾當避以國付之精舍左有族姓愍王及后體柔狀樂不堪步濟以車乘弊陋難處遂昇進邁至于城門先時太子列五百人置門鎮衛門監曰若父王來勿聽使入王曰若不得入吾將焉如曰詔大王當令出境時王波斯匿涕泣哽噎以偈歎曰誠哉世尊教所演審而諦興衰與貴賤一切無常住寧守戒念道不貪厚俸祿僥聞講法會不願億國土王據國恣情饕穢遑所欲聞法蒙解脫塵垢用消除爾時觀者無數千人聞王歎音八百人發大道意皆立不退轉憂色不悅王后末利白王曰幸勿愁憒可共俱逝還我父國即便進發七日七夜到迦維羅衛兜薩聚值冥門閉亦不得入各共飢渴無所向仰求乞無地止於水傍人洗菜處得迸蘿蔔食之臚脹腹痛而薨王后悲慟舉聲大哭守聚者問曰何人乎曰吾王后也又問王為在何乎后曰痛哉王薨水側聚守門者即馳白舍夷諸貴姓貴姓聞凶奔波驚愕尋皆來出賵贈殯棺闍維如法咸皆號悼莫不摧感爾時貴族釋摩男者瞿夷之父也與諸豪右以偈歎曰有子有財思惟波波我自非我何有子財愚癡自怙豪尊有終太子用國殪入地獄釋氏貴姓二百五十深惟無常得不退轉五百女人未出家者得不起法忍於是琉璃太子聞父王薨即在殿稱制為王異道太史出帶中書證案本狀記惡之忌聞之大怒心意憤踊召四種兵伐迦維羅衛佛知其意從精舍出止于路要坐於荄枯樹下斯須之頃太子軍至時琉璃王遙見世尊即便下象車稽首于地長跪問佛唯天中天有菩提附差尼拘類畢優曇薩羅怛羅揵尼赦羅有此七樹其蔭高大有德茂盛何因棄捨處枯槁多刺樹耶佛告琉璃王雖有七樹樹蔭茂盛盛豈有常吾坐刺樹以為安隱用哀愍傷親屬故也王心念言先古所載藏室祕讖用兵征旅遇沙門者轉迴軍還況今值佛焉得進乎稽首佛足即便反旅還于舍衛來日未久侍者阿難力士樓由翼從世尊還尼拘類園令阿難敷座宣告四輩皆令集會時佛尊顏姿容無燿項無光明衣服變色阿難察坐已定則整衣法服右膝投地叉手白言侍尊積年未三變佛告阿難數七日迦維羅衛釋氏貴姓皆當傷斃現斯變者為中家持服故也大目揵連前白世尊是何足言我之神力正覺所究能以右掌舉舍夷國跳置空中上不至天下不至地琉璃王殺焉能得乎佛告目連知汝威德過足如斯宿命之罪誰當代受又曰能以鐵文籠遮此國上又以覆使無形候擲置他方異土又以四披須彌山南內著于山然後合之各得所安又大海水深廣之量三百三十六萬里我以此國浮置中央令諸人民無往來想又一以此國倚須彌山頂復能倒覆令無毀害又下沒之金剛地際又打擲于琉璃王眾四種之兵置大鐵圍山表使兩怨敵不相討伐佛言善哉世尊信汝此十威力能辦此舉舍夷貴戚宿世殃罪孰堪畢償而代受者阿難白佛寧有譎詭祐護此國令安隱乎佛言若舍夷人能同心不與外讎有往來緣國可全也太史三諫王宜用時進討舍夷王聞赫怒興軍勒眾世尊知之還坐枯樹如是至三王亦三還第四征時佛不遂屬精銳四品之兵到舍夷國界釋氏豪姓又亦多集眾出而禦之族黨驍勇強盛善射射四十里者射二十里者十里者七里者任其本德御飛破初箭不虛發能析一髮以為七分去有里數射盡中之尋聲應弦曾無遺漏於是交戰射琉璃王軍穿幡折幢裂蓋摧杠截轅攝決鎧帶韅絕弓弩弦不害象馬牛畜之命射珥臂指環釧瓔珞而不中肌翦除鬚髮左右眉鬚髮毛睫亦不害體琉璃怖駭問臣下曰敵去此幾何而箭所至傷毀若茲答曰或四十里二十里十里近者七里王聞加悸不能自寧將破敵軍即悸退還太史諫曰大王莫懼慎無敗舍夷人民皆奉佛戒為清信士慈仁不殺以箭恐人無傷害意寧自喪身不夭生命且更整陣併心撲討將牢持重捷不久諸臣啟曰察敵軍射陷遠無形非力所距懼被摧折永令臣等為糜戮之慮箭不可當置時據安小史之謀不足專從各各心動志在迸徂王大奮怒催進戰舍夷外眾奔走保城閉門自固列陣圍繞至于七日示悟去就招懷誘納唱令內寇宜時歸命若不出降殄滅爾類釋氏共議當堅城守禦當閉門稽顙當密潛奔竄躊躇狼狽則各賦籌驗定眾心受籌者多不受者少以少從多開門助惡成禍內與外應欲令敵勝勸善者少得開門入入挌殺門衛五百人斬害不訾生縛貴姓三萬人埋著于地但令頭現驅迫群象比足蹈殺然後駕犁而耕其首值此酷者皆須陀洹釋摩男者波斯匿之舊好也自謂國人諦觀無常苦毒之對宿罪當償勿懷怨恨生現尋死存者忽終若干之痛斧解五杌喟然悲歎食福同時而受禍一處豪族七萬餘生復見生獲鐵鎖其頸貴姓女千人以鎖貫之羅道側貴姓年少嬰兒置于格上而射殺之時琉璃王見釋摩男與眾辛苦顧謂臣曰是何人乎答曰釋摩男釋摩男之來欲有所乞王曰現之釋自陳曰王之大王存遇隆厚聽納所啟當具以聞王識委曲恣其所說願節威怒唯權止兵無令放逸多所殘害我入池中斯須當還與王密議立見策也待我出水乃復燿旅王心與口言人在水中勢不得久即聽所白於是摩男為國人民遭大厄故辭行入池解髮繫樹自沈于水良久不還王大怪焉遂遣左右往求料索於樹根下得其尸喪出殯池側王甚憐之有慈哀心用門族故自沈而死其義若茲吾為國主不忍小忿豈當急戰使所害彌熾乎前三億人畢對併命次三億人蒙自次之救得皆視息奔突走脫得全濟命又三億人修家供養歡宴熙怡伎樂自娛不知外有併命之厄亦不聞有奔波之怖安雅如常一無所豫琉璃王厚葬摩男存寵其後王平舍夷更立長安慰畢訖還舍衛國佛與弟子至迦維羅衛見諸人民傷殘者多又察眾女人杌無手足耳鼻支體身形裸露委在坑塹無用自蔽世間苦痛如是不仁之人相害甚酷佛言諸比丘彼琉璃王肆意惡逆罪盛乃爾數七日有地獄火當燒殺之現世作罪便現世受大史奏讖怪與佛同王大恐怖乘船入海冀得自免停住海中至于七日期盡水中則有自然火出燒船及王一時灰滅世尊哀愍諸裸露者即以威神動忉利天紫紺之殿帝釋及后首耶之等無數天子各齎天衣俱供來下以服覆遍裸露厄者佛為眾女而說偈曰諸仁目所見現在變如是畢故莫造新後可長度脫佛歎偈已復為說法諸來觀者天龍鬼神阿須倫迦留羅真陀羅摩休勒梵志居士長者人民無央數千聞佛所說五百比丘漏盡意解五百梵志其餘現人見國荒毀傷殘之痛出家遵道皆為沙門五百天子立不起法忍二百阿須倫千龍王皆發無上正真道意溝坑五杌裸形男女命盡得上生忉利天千五百人得見道千人得不還證佛說此已一切遍聞稽首而退