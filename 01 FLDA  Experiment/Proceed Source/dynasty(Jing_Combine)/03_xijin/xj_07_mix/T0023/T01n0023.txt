聞如是一時佛遊於舍衛祇樹給孤獨園與大比丘眾千二百五十人俱爾時眾比丘飯已後會於講堂上坐共議言可未曾有是天地云何破壞云何成就佛徹聽遙聞諸比丘飯已後於講堂共坐議此事佛即起到講堂坐問諸比丘向者會議此何等諸比丘白佛言飯已後於講堂上共議可未曾有是天地云何破壞云何成就但共議是事耳佛告諸比丘欲從如來聞知是天地成敗時不諸比丘白佛言唯天中天今正是時應為諸比丘說知天地成敗時比丘從佛聞即當持之佛告諸比丘諦聽善思念之今為汝說諸比丘言唯然世尊願欲聞知佛言諸比丘如一日月旋照四天下時爾所四千天下世界有千日月有千須彌山王有四千天下四千大海水四千大龍宮四千大金翅鳥四千惡道四千大惡道七千種種大樹八千種種大山萬種種大泥梨是名為一小千世界如一千小世界爾所小千千世界是名為中千世界如一中千世界爾所中千千世界是名為三千世界悉燒成敗是為一佛剎佛言比丘是地深六百八十萬由旬其邊無限其地立水上其水深四百六十萬由旬其邊際無有限礙大風持水其風深二百三十萬由旬其邊際無限比丘其大海深八百四十萬由旬其邊際無崖底比丘須彌山王入大海水深八萬四千由旬高亦八萬四千由旬下狹上稍稍廣上正平種種合四類在上止悉滿無空缺處諸大尊神亦在上止諸尊復尊大神悉在上居止忉利天宮在須彌山上過忉利天上有焰天過焰天有兜率天上過兜率天有尼摩羅天過尼摩羅天上有波羅尼蜜和耶越致天過是上有梵迦夷天過是天上有魔天其宮廣長二十四萬里宮壁七重欄楯七重刀分七重行樹七重周匝皆以七寶畫妙好金銀水精琉璃馬瑙赤真珠車金壁銀門銀壁金門琉璃壁水精門水精壁琉璃門赤真珠壁馬瑙門馬瑙壁赤真珠門車壁一切眾寶門釆畫妙好皆以七寶作之金欄楯金柱銀桄銀欄楯銀柱金桄琉璃欄楯琉璃柱水精欄楯水精柱琉璃桄赤真珠欄楯赤真珠柱馬瑙桄馬瑙欄楯馬瑙柱赤真珠桄車欄楯車柱一切妙寶作之金刀分者銀垂銀刀分者金垂琉璃刀分者水精垂水精刀分者琉璃垂赤真珠刀分者馬瑙垂馬瑙刀分者赤真珠垂車刀分者一切寶垂金樹金根金莖銀枝葉花實銀樹銀根銀莖金枝葉華實琉璃樹琉璃根莖水精枝葉華實水精樹水精根莖琉璃枝葉華實赤真珠樹赤真珠根馬瑙莖枝葉華實馬瑙樹馬瑙根莖赤真珠枝葉華實車樹車根莖一切寶枝葉華實彩畫姝好皆以七寶金銀琉璃水精赤真珠車馬瑙其門上有曲箱蓋欄楯上有交露樓觀下有園觀舍宅浴池生華種種樹種種葉種種華種種實出種種香種種飛鳥各各悲鳴過魔天上有梵迦夷天過梵迦夷天上有阿衛貨天過是上有首皮斤天過是有比呼破天過是已有無人想天過是已有阿和天過是已有答和天過是已有名須達稱天過是已有須陀尸天過是已有阿迦尼吒天過是已有天名阿竭禪天過是已有天名識知過是已有天名阿因過是已有天名無有思想亦不無想乃至其上有人生老病死往還不復過其上數佛言比丘須彌山王以四寶作城琉璃水精金銀須彌山王北有天下名單曰廣長各四十萬里正方須彌山王東有天下名弗于逮廣長各三十六萬里周匝正圓須彌山王西有天下名俱耶尼廣長各三十二萬里如半月形須彌山王南有天下名閻浮利廣長各二十八萬里北廣南狹須彌山王北天金照北方天下須彌山王東天銀照東方天下須彌山王西天水精照西方天下須彌山王南天琉璃照南方天下北方天下有樹名銀莖圍二百八十里高四千里枝葉分布二千里東方天下有大樹名條莖圍二百八十里高四千里枝葉分布二千里俱耶尼天下有樹名斤莖圍二百八十里高四千里枝葉分布二千里其樹上有石牛高四十里閻浮利天下有大樹名閻高四千里莖圍二百八十里枝葉分布二千里金翅鳥王及龍有樹名駒利睒高四千里莖圍二百八十里枝葉分布二千里阿須倫有大樹名善晝過度高四千里莖圍二百八十里枝葉分布二千里忉利天有樹名度晝高四千里莖圍二百八十里枝葉分布二千里大海北有大樹名閻高四千里莖圍二百八十里枝葉分布二千里北方地空中有叢樹名菴廣長各二千里復有叢樹名閻破廣長各二千里復有叢樹名多廣長各二千里復有叢樹名那多廣長各二千里復有叢樹名男廣長各二千里復有叢樹名女廣長各二千里復有叢樹名小兒廣長各二千里復有叢樹名柏廣長各二千里復有叢樹名栴檀廣長各二千里復有叢樹名佉廣長各二千里復有叢樹名般奈廣長各二千里復有叢樹名比羅廣長各二千里復有叢樹名大利廣長各二千里復有叢樹名廣長各二千里復有叢樹名安石榴廣長各二千里復有叢樹名抄羅廣長各二千里復有叢樹名陂廣長各二千里復有叢樹名陂隆廣長各二千里復有叢樹名阿摩勒廣長各二千里復有叢樹名呵黎勒廣長各二千里復有叢樹名毘醯勒廣長各二千里復有叢樹名葦廣長各二千里復有叢樹名竹廣長各二千里復有叢樹名拖羅廣長各二千里復有叢樹名合羅廣長各二千里復有叢樹名瓜廣長各二千里復有叢樹名大瓜廣長各二千里復有叢樹名脫華廣長各二千里復有叢樹名浴陂廣長各二千里復有叢樹名須女華廣長各二千里復有叢樹名皮羅廣長各二千里復有叢樹名和師廣長各二千里復有叢樹名茄夷廣長各二千里復有叢樹名投鮮廣長各二千里復有叢樹名蒲萄廣長各二千里過是空地其空地中復有優華池二千里紅蓮華池二千里白蓮華池二千里黃蓮華池二千里毒蛇池二千里過是已地空其空中有海禪從東西流入大海其禪海中見轉輪王亦知天下有轉輪王見遊行時跡禪北有山名單茄佛語比丘其山甚樂姝好樹木生葉華實甚香畜獸鳥無所不有無與等者也佛言比丘其單茄山甚樂姝好巍巍單茄山有山名須桓那其山有八萬窟中有八萬象皆在中止其象七日一食有六牙上廣下狹牙齒間悉金填過須那山次有山名冬王甚高過億山上高四千里上有水名阿那達廣長二千里其底沙皆金其水涼冷軟美且清以七寶金銀琉璃水精赤真珠車馬瑙作塹壘其四面起墻亦布底有七重欄楯七重行樹周匝圍繞七寶交露彩畫姝好阿耨達龍王水水四面有陛金陛銀桄銀陛金桄琉璃陛水精桄水精陛琉璃桄赤真珠陛馬瑙桄馬瑙陛赤真珠桄車陛七寶桄陛上有曲箱蓋皆有欄楯有交露樓觀其水中有青蓮華紅蓮華白蓮華黃蓮華華亦有火色者金色者青色者紅色者赤色者白色者周匝大如車輪其莖大如車轂若刺其汁出如乳色其味如蜜阿耨達龍王宮在其水中宮名般闍兜阿耨達龍王在中止其龍有何等寶何謂為阿耨達龍過阿耨達龍天下餘諸龍王以三熱見燒阿耨達龍王不以三熱見燒復次天下諸餘龍王過阿耨達龍王餘龍王熱沙雨身上燒炙燋革燋革已燒膚燒膚已燒筋燒筋已燒骨燒骨已燒髓燒炙甚毒痛過阿耨達龍王餘龍王皆見熱阿耨達龍王獨不熱是故名為阿耨達是為第一事復次天下過阿耨達龍王餘龍王起婬欲事相向時熱風來吹其身燋龍身即失無顏色得蛇身便恐不喜天下諸所龍王過阿耨達諸龍王得熱阿耨達龍王獨無熱是故名為阿耨達是為二事復次天下諸龍王過阿耨達龍王餘龍王諸金翅鳥王悉入其宮悉恐怖取食之若金翅鳥自念言欲入阿耨達龍王宮適念是便自無央數災變及其身過阿耨達龍王天下餘龍王皆見是毒熱阿耨達龍王獨不見熱是故名阿耨達是為三事以三事故名為阿耨達龍王東有大流江下行一江有五百部河繞阿耨達龍王東流入大海阿耨達龍王南有大江名和叉有五百部河繞阿耨達龍王流入大南海阿耨達龍王西有大江名信陀有五百部河流繞阿耨達龍王入大西海阿耨達龍王北有大江名斯頭有五百部河流繞阿耨達龍王入北海冬王山南有國名維耶離維耶離北有七黑山黑山北有七仙人婆羅門在中止一者名機機榆二者名施泥梨三者名單四者名禪五者名迦蛇六者名優多羅七者名波被頭有山名和曇摩過七仙人婆羅門北有山名乾陀摩訶術中有兩窟一者名畫二者名善畫以七寶作之金銀琉璃水精赤真珠車馬瑙細軟如繻衣畫善畫窟北有樹王名善住有八千樹王圍繞之善住王樹下有象王名善住在下止有八千象周匝圍繞之善住王樹北有浴池名摩那摩以七寶金銀水精琉璃赤真珠車馬瑙作塹壘之邊有八千浴池周匝圍遶其水皆涼冷美軟且清其底沙皆金以七寶金銀水精琉璃赤真珠車馬瑙作七重欄楯七重交露七重行樹周匝圍遶其池甚妙好金欄楯者金柱銀桄銀欄楯者銀柱金桄琉璃欄楯者琉璃柱水精桄水精欄楯者水精柱琉璃桄赤真珠欄楯者赤真珠柱馬瑙桄馬瑙欄楯者馬瑙柱赤真珠桄車欄楯者車柱一切寶桄金交露者銀垂珞銀交露者金垂珞琉璃交露者水精垂珞水精交露者琉璃垂珞赤真珠交露者馬瑙垂珞馬瑙交露者赤真珠垂珞車交露者一切寶垂珞皆以七寶作甚姝好金樹者金枝根銀莖葉華實銀樹者銀枝根金莖葉華實琉璃樹者琉璃根枝水精莖葉華實水精樹者水精根枝琉璃莖葉華實赤真珠樹者赤真珠根枝馬瑙莖葉華實馬瑙樹者馬瑙根枝赤真珠莖葉華實車樹者車根枝一切寶莖葉華實以七寶作皆姝好摩那摩池周匝四面以七寶金銀水精琉璃赤真珠車馬瑙作金陛銀桄銀陛金桄水精陛琉璃桄琉璃陛水精桄赤真珠陛馬瑙桄馬瑙陛赤真珠桄車陛一切寶桄以七寶作甚姝好陛上有曲箱蓋欄楯上有交露樓觀下有園觀舍宅有浴池樹生種種華種種實出種種香中有種種飛鳥相和悲鳴摩那摩池中有青蓮華黃蓮華白蓮華赤蓮華中有紅色者金色者青色者黃色者赤色者白色者種種雜色者其華周匝大如車輪其莖周匝如車轂其華斷者出其汁如乳其味如蜜善住象王念欲入池中洗浴相娛樂時即念八千象王爾時八千象王言善住象王已念我等即共往至善住象王所在前住時善住象王與八千象王俱往至摩那摩池諸象中有為王持蓋者中有扇者周匝圍繞時中有含血名機那在前歌舞作伎樂時善住象王至摩那摩池中洗浴作伎樂相娛樂中有象為王洗鼻口者中有洗牙齒者中有洗頭者中有洗背者中有洗腹者中有洗者中有洗膝者中有洗足者中有洗尾者中有拔華根洗之以與王食者中有以青蓮華黃蓮華赤蓮華白蓮華以鼻歷持散象王頭上者爾時善住象王洗浴相娛樂飲食已便還至善住樹下其八千象王各各入其池洗浴作伎樂相娛樂飲食已便還至善住象王所爾時善住象王與八千象王俱前後圍繞還至善住樹下中有為象王持蓋者中有扇者在前作妓樂歌舞至善住樹間象王從意臥起行步其餘八千象各各亦隨意在樹間臥起行步從意所欲諸八千象樹中有圍四丈九尺中有樹圍五丈六尺中有樹圍六丈三尺中有樹圍七丈七尺中有樹圍八丈四尺中有樹圍九丈一尺中有樹圍九丈五尺中有樹圍十丈五尺中有樹圍十一丈二尺善住象王樹莖圍十丈九尺是八千樹枝葉墮落時風便吹著外其八千象王大小便時諸鬼神皆除著外佛言比丘善住象王威神尊巍巍乃如是畜生含血之類乃有此佛語比丘單曰天下周匝廣長各四十萬里北方天下有種種山無央數其河兩邊有種種樹河水徐行有種種華水中叢流河兩邊有船彩畫姝好以四寶金銀琉璃水精作之北方天下中央有浴池名難陀廣長四千里其水涼軟且清有七重壁水底沙皆金難陀浴池周匝四面有陛以四寶金銀琉璃水精作之金陛銀桄銀陛金桄琉璃陛水精桄水精陛琉璃桄難陀池中有青蓮華黃蓮華白蓮華赤蓮華中有紅色者金色者青色者黃色者赤色者白色者周匝根莖若斷者出其汁如乳其味如蜜光照四十里其香亦聞四十里難陀浴池東有河名已味難陀浴池南有河名修竭難陀浴池西有河名大土難陀浴池北有流河名善種是諸河水皆徐行中有叢流行華河兩邊有種種樹以金銀琉璃水精作河兩邊際難陀浴池東有園名賢上有七重欄楯七重交露七重行樹周匝圍遶以四寶作之姝好金銀水精琉璃賢上園中有香樹生華實劈者出種種香有擣香樹生華實劈者出種種香有衣被樹有瓔珞樹有不息樹有生花實若劈者出種種衣被瓔珞出種種不息有樹器樹音樂樹生花實實劈者出種種器種種果種種音樂樹高七里有高六里五里四里三里二里最卑者高一里難陀浴池南有園觀名與賢有七重欄楯七重交露七重行樹周匝圍繞以四寶作之中有香樹擣香樹衣被樹瓔珞樹不息樹器樹樹皆有華實實劈者各各出種種香擣香衣被瓔珞不息器果種種音樂樹最小者高十里二十里四十里上至七十里難陀浴池西有園觀名羅越以四寶作七重欄楯七重交露七重行樹周匝圍遶諸所出生高卑亦如東方園觀難陀浴池北有園觀名常有華亦以四寶金銀水精琉璃作七重欄楯七重交露七重行樹周匝圍遶諸樹所出生高卑亦如東面園北方天下有樹曲合如交露北方天下人在下臥起男女各異處有淨潔粳米不耕種自然生出一切味欲食者取淨潔粳米炊之有珠名焰味著釜下光出熟飯四方人來悉共食之食未竟亦不盡無盜賊惡人無言我妻子無田作者飯已面色潤澤有威神男子女人若婬欲意起相視無所語男子便在前女人隨後行至園觀入中共相娛樂二日三日若至七日各自隨意罷去不相屬也女人懷妊七日八日便生若男若女便持著四徼道中若有人從東西南北來者與指嗽之出乳飲之七日已後自以福德即長大譬如閻浮利人年二十若二十五時北方天下周匝四方有水名阿耨達後夜起雲天雨八味水如人飯食頃洗浴北方天下淹塵塵不復起譬如蘇麻油塗地塵不起北方天下亦如是地塵不起譬如不息工師若不息工弟子以種種華結作不息左手持之右手以水洗不息無塵北方天下如是地不起塵常有流水生草樹常有葉華實中有草青譬如孔雀翅色其香如香香足蹈上即陷四寸舉足還復如故北方天下人欲至賢上園觀中遊戲相娛樂即時去乘船至岸邊脫衣沐浴相娛樂已便棄船度河往至香樹間取香塗身至衣被樹間取衣著至不息樹間瓔珞樹間器樹間果樹間音樂樹間取瓔珞不息著之取器音樂便往至賢上園觀熱時亂風吹掃賢上園觀地伊蘭風至吹落華墮地至人膝時北方天下悉入賢上園觀中遊戲相娛樂二日三日至七日已後各自罷去隨意無所繫屬亦復至與賢上園觀羅越常有華園觀亦如是北方天下人欲食時取淨粳米炊之以焰味珠光炊其下熟飯東方西方南方北方若有人來至其所者皆飯食之其食亦不盡至人食已北方天下人有樹名象兜交曲上合如交露人民在上止宿男女各異處北方天下人通齒髮紺青色長八尺人民面色同等長短亦等女人亦如是人民行十善事不復相教作行也皆壽千歲無數減者死後有生忉利天上者有生焰天上者有生兜率天上者有生尼摩羅天上者有生波羅尼蜜天上者天上壽盡下生閻浮利天下人間即生大豪貴家若婆羅門大長者家北方天下人大小便時辟沒地中其地清潔無有聚糞臭處北方天下人男子女人死時好為衣被之莊嚴不啼哭取著四徼道中有鳥名遮舉取死人著北方天下外何以故名單曰單曰天下勝是三天下復最上是故名單曰單曰天下人民食清淨粳米無有盜賊無有惡者無言我婦無言我子顏色甚好有威神無短命者死已後生善處是故名鬱單曰佛語比丘世間有轉輪王時自然生七寶有四德何等為七一者金輪寶二者白象寶三者紺色馬寶四者明月珠寶五者玉女寶六者藏聖臣寶七者導道聖臣寶轉輪王其金輪何類王以十五日月滿時沐浴便上高觀上與婇女共坐見東方有自然天金輪來有千輻皆完具悉以天金所成高一丈四尺王見已自念言我從先聖聞若王十五日月滿沐浴上高觀與婇女俱坐見東方自然金輪者即得作轉輪王王自念欲試天金輪爾時轉輪王便試天金輪即便會四部兵往至天金輪所整衣服長跪叉手持右手指金輪使東飛金輪即東飛轉輪王即與四部兵及家室親屬悉隨之飛四天王天上諸天皆亦在金輪前飛行金輪所至止處轉輪王便與四部兵家室親屬皆止宿其中爾時東方弗于逮諸王以金盛滿銀粟銀盛滿金粟共往至轉輪王所白言天王來大善東方諸城國界富樂熾盛安隱五穀豐熟人民眾多珍寶眾多工巧者饒明月珠玉琉璃白象馬牛羊奴婢米穀豐饒倉庫儲滿願大王止此我等承受其教轉輪王便告諸王言諸賢等各自治國以正法莫行非法諸賢等但莫殺生莫盜竊莫犯人婦女莫妄語罵詈惡口兩舌莫念惡當慈心為政具奉行如是者則為受我教爾時諸小王持國界奉上轉輪王轉輪王即住案行東方諸國於其中止頓無央數歲相娛樂快樂飯食得東海內悉屬已便還南方閻浮利天下王降伏亦如是復與家室親屬及四部兵金輪在前飛行復至西方俱耶尼亦如是復至北方鬱單曰天下亦如是四天王上諸天皆在金輪前飛金輪所至到處轉輪王與家室親屬四部兵止頓其中爾時北方諸小王以金盛滿銀粟以銀盛滿金粟共往至轉輪王所白言天王來大善北方諸城國界富樂熾盛安隱五穀豐熟人民珍寶眾多工巧者饒明月珠玉琉璃象馬牛羊奴婢米穀豐饒倉庫儲滿願大王止此我等承受其教轉輪王便告諸小王言賢等各自治國以正法莫行非法賢等莫殺生莫盜竊莫犯人婦女莫妄語罵詈惡口兩舌莫念人惡當念慈心為正見奉行如是者即為受我教爾時諸小王持國界奉上轉輪王案行北方諸國於其中止頓無央數歲相娛樂快樂飲食得北海內悉屬已便與家室親屬及四部兵還閻浮利天下閻浮利天下威神更巍巍其金輪亦爾時便量度東西長四百八十里南北廣二百八十里諸天為轉輪王造起城壁七重七重欄楯七重交露七重行樹周匝圍遶彩畫姝好皆以七寶金銀水精琉璃赤真珠車馬瑙金壁銀門銀壁金門琉璃壁者水精門水精壁者琉璃門赤真珠壁者馬瑙門馬瑙壁者赤真珠門車壁者一切寶門城周匝四方有門金欄楯者金柱銀桄銀欄楯者銀柱金桄琉璃欄楯者琉璃柱水精桄水精欄楯者水精柱琉璃桄赤真珠欄楯者赤真珠柱馬瑙桄馬瑙欄楯者馬瑙柱赤真珠桄車欄楯者車柱一切寶桄金交露者銀垂珞銀交露者金垂珞琉璃交露者水精垂珞水精交露者琉璃垂珞赤真珠交露者馬瑙垂珞馬瑙交露者赤真珠垂珞車交露者一切寶垂珞復以七寶作樹甚姝好金樹者金根枝銀莖葉花實銀樹者銀根枝金莖葉花實琉璃樹者琉璃根枝水精莖葉花實水精樹者水精根枝琉璃莖葉花實赤真珠樹者赤真珠根枝馬瑙莖葉花實馬瑙樹者馬瑙根枝赤真珠莖葉花實車樹者車根枝一切寶莖葉花實門上有曲箱蓋交露有樓觀邊有園觀舍宅浴池中有種種樹種種葉種種華種種實出種種香種種飛鳥相和而鳴作城已威神巍巍金輪便止城中度量東西八十里南北四十里爾時諸天為轉輪王以七寶作宮殿壁七重欄楯七重七寶交露七重七寶行樹七重周匝圍遶七重門上有曲箱蓋交露有樓觀下有園觀浴池種種樹種種葉種種華實種種飛鳥相和悲鳴造起轉輪王宮殿已金輪便立宮門前虛空中爾時轉輪王甚歡喜踊躍言已為我自然金輪寶今我以為作轉輪王佛言轉輪王有自然金輪寶如是轉輪王有白象寶何類轉輪王明旦與諸臣共會參議時即自然有白象在前現皆白身體完具能飛行端正頭赤有六牙上麤下細牙如畫間金色轉輪王見已念言此象若可調者便當為賢善則與調象師使調適一反調便調善最如調善畜爾時轉輪王欲試白象寶便使會四部兵被白象莊嚴已騎白象日出便出宮門飛行繞四海內即時還宮坐相娛樂爾時轉輪王甚大歡喜踊躍言已為我自然白象寶今我已作轉輪王轉輪王白象寶如是轉輪王有紺色馬寶何等類轉輪王明旦與左右共參議時見有自然紺色馬在前其馬身青毛衣滑澤頭黑轉輪王自念言若調此馬者便當即好與調馬師使調即時調好最如賢善馬爾時轉輪王欲試紺色馬寶即使會四部兵被已騎馬未出宮門即與四部兵飛行繞四海內即日還宮坐相娛樂甚大歡喜踊躍言已為我自然紺色馬寶今我已為作轉輪王有紺色馬寶如是轉輪王有明月珠寶者何等類轉輪王明旦與諸臣共坐參議時見有自然明月珠寶在前其珠青琉璃色八方滑澤好清潔有光明照燿轉輪王見已自念言如此珠照我後宮中者為姝好爾時轉輪王欲試明月珠寶便使會四部兵持珠著幢頭夜從宮門出與四部兵爾時明月珠寶光照諸長者婆羅門家起作使奴婢販賣市井謂為日出其珠照四部兵明出宮四十里飛行繞四海內即夜還宮坐甚大歡喜踊躍言已為我自然明月珠寶今已作轉輪王轉輪王有明月珠寶如是轉輪王有玉女寶者何等類轉輪王明旦與諸大臣共坐參議時有自然玉女寶在前現端正姝好面色無比亦不長不短不肥不瘦不白不黑冬時身則溫夏時身則身體諸毛孔皆栴檀香口出蓮華香轉輪王甚愛重意不起婬欲向他人何況當復身行爾時轉輪王甚歡喜踊躍言已為我自然玉女寶今我已作轉輪王轉輪王有玉女寶如是轉輪王有主藏聖臣寶何等類轉輪王明旦坐參議時見主藏聖臣寶在前解慧曉事至誠往至轉輪王所白言轉輪王所欲求索者我為天王辦之王但安隱坐轉輪王欲試主藏聖臣寶使會四部兵乘船入水告主藏聖臣我欲得金銀珍寶當與我主藏聖臣白轉輪王言渡水已隨王欲當與之王言今當於此用之疾與我金銀珍寶渡水已我不用主藏聖臣聞受其教整衣服船上長跪右手撓水以器鈔金銀珍寶譬如蟲著樹諸金銀珍寶器著手如是爾時主藏聖臣持眾珍寶著船上白轉輪王言欲得幾許金銀珍寶今當與王轉輪王告主藏聖臣言我所有金銀珍寶甚眾多但欲試卿耳主藏聖臣聞已便還持金銀珍寶著水中爾時轉輪王甚歡喜踊躍言已為我自然主藏聖臣寶我已為轉輪王轉輪王有主藏聖臣寶如是轉輪王有兵臣寶何等類轉輪王明旦坐參議時見有兵臣在前解慧勇猛曉事往至轉輪王所白轉輪王言所欲為作我為辦王但自安坐莫憂爾時轉輪王欲試兵臣使會四部兵告兵臣寶言不曉兵法者教令曉之已曉者教令重知不曉住者教令知住不曉騎乘弓馬者教令知兵臣寶即受教皆教諸兵轉輪王甚歡喜踊躍言已為我自然兵臣寶我今已為轉輪王轉輪王有兵臣寶如是佛言轉輪王有七寶如是佛言轉輪王有四德云何為四德一者大富珍寶田宅奴婢珠玉象馬工巧者眾多天下人富無有如轉輪王者是為轉輪王第一德二者轉輪王最端正姝好顏色無比天下人端正姝好無有如轉輪王者是為轉輪王第二德三者轉輪王常安隱無疾病身常等等亦不寒熱寒熱適其意諸所飲食食皆安隱天下人無有如轉輪王無疾病者是為轉輪王第三德四者轉輪王常安隱長壽天下人無有常安隱長壽如轉輪王者是為轉輪王四德轉輪王有七寶及四德如是轉輪王以正法行為政現不轉善現行十善事教諸小國王傍臣左右人民奉行十善事轉輪王哀念諸郡國人民如父哀子諸郡國人民愛敬轉輪王如子愛父轉輪王治天下閻浮利地平正無有高下無有棘刺無有毒獸蟲蟻無有山陵谿谷無有礫石地但有棄捐金銀明月珠玉琉璃琥珀水精車馬瑙珊瑚轉輪王在天下治國時富樂安隱熾盛五穀豐熟人民眾多佛語諸比丘轉輪王治國時天下有八萬郡國聚落居鳴展轉相聞轉輪王治國時天下常遍有水草木常青木常有葉華其地草葉周匝分布色如孔雀毛其香如華香足蹈上四寸入地舉足還復如故地草又無四寸空缺處有香樹常生華實破其實出種種香有衣被樹出華實及種種衣被有珠寶瓔珞樹出華實破中有無央數種種珠寶瓔珞有不息華樹出華實破中有種種不息有果樹常生華實破中有種種果有器樹生華實破中有種種器有妓樂樹生華實破中有種種音樂轉輪王治國是時天下閻浮利不耕種米穀稻皆自然生清潔無穬出其有種種甘轉輪王臨壽終時身不甚痛譬如習樂人大食腹不甚痛轉輪王臨壽終時身體不痛如是轉輪王命過已後金輪白象寶便滅去紺色馬明月珠寶亦沒去玉女寶主藏聖臣寶導道聖臣寶便沐浴轉輪王身以綿纏身復以五百張纏身著鐵棺中以酥灌其上滿已蓋覆之以釘釘之出轉輪王棺眾人共作妓樂歌舞出著城外積一切香薪持轉輪王棺著上便放火燒燒已玉女寶主藏聖臣寶導道聖臣寶共收骨以置於四徼道中起塔高四十里廣長四十里周匝起墻廣長二百里以七寶金銀水精琉璃赤真珠車馬瑙七重欄楯七重交露七重行樹周匝圍遶甚姝好其從四方來禮轉輪王行法起塔皆得無數福爾時玉女寶主藏聖臣寶導道聖臣寶為轉輪王起塔已便布施飢者與飯渴者與漿欲得衣者與衣欲得香熏華者與香熏華欲得財物牛羊者與之其後玉女寶主藏聖臣寶導道聖臣寶乃命過佛告比丘有大鐵圍山更復有第二大鐵圍山中間窈窈冥冥其日月大尊神光明不能及照其中有八大泥犁一泥犁者有十六部第一大泥犁名想第二大泥犁名黑耳第三大泥犁名僧乾第四大泥犁名盧獦第五大泥犁名噭嚾第六大泥犁名燒炙第七大泥犁名釜煮第八大泥犁名阿鼻摩訶佛言何以名為想其大想泥犁若有人墮中其八指生爪如利刀以相把刺其肉應手墮去想念欲相殺以是麤事名為想泥犁更復有餘種種因緣復次其大想泥犁若有人墮中者手中自然刀劍以相斫刺想欲殺他人以是麤想事故名為想復有餘因緣其有人墮中者手自然小刀以刺剝他人想念欲殺之以是麤想事故名為想復有餘因緣其有人墮大想泥犁中者以手搔從足剝餘者至頂想念欲殺他人涼風起吹之身瘡平復展轉相語當復長生中復有相語言我曹今適生以是故名為想泥犁復有餘因緣用是故泥犁人壽長久乃從想泥犁中出便走求解脫復有泥犁名為黑界縱廣二萬里悉入中裏火從身出繞身三匝還入身毒痛不可忍過惡未解故不死復次黑界泥犁東壁火繞三匝燒人火焰至西壁西壁火焰至東壁南壁火焰至北壁北壁火焰至南壁上火焰下至地下焰上至上人在中燒炙毒痛不可忍過惡未解故不死在其中甚久久乃從黑界泥犁出便走求解脫有泥犁名沸屎縱廣二萬里悉入沸屎中自然至頸熱沸踊躍人以把蹶欲出不能得身體手足耳鼻面目皆爛熟毒痛不可忍過惡未盡故不死有蟲名鐵口啄人髑髏啄人肉穿之破骨噉人髓泥犁中人手捲屎食之脣舌皆燋咽喉腹中腸胃皆爛便下過去毒痛不可忍過惡未盡故不死在其中甚久以後乃從沸屎泥犁中出便走欲求解脫有泥犁名五百釘縱廣二萬里悉入中泥犁旁各取人手足臥撲著釘地以燒鐵釘釘其右掌以鐵釘釘左掌以鐵釘釘其右足復以鐵釘釘其左足復以鐵釘釘其心復以鐵釘遍釘其身下徹地悉以五百釘釘其身續動欲起毒痛不可忍泥犁旁問言欲求何等報言我但苦飢渴泥犁旁取鉗拗開口燒熱鐵著其咽中脣舌咽皆燋腹中腸胃皆燋爛與腸胃下過去毒痛不可忍過惡未盡故不死用是故人在泥犁中甚長久以後乃從五百釘泥犁得出便走求欲解脫有泥犁名車怗縱廣二萬里悉入其中泥犁旁便問言欲求何等報言但苦飢渴泥犁旁便各各取其身撲著地取鉗拗開其口取消銅灌人口脣舌皆燋腹中五藏腸胃皆燋爛燒炙毒痛不可忍過惡未盡故不死在泥犁中甚長久已後乃得出便走求解脫有泥犁名為飲悉入其中泥犁旁便問言欲求何等報言我但苦飢渴泥犁旁即各各取其人身撲著燒熱地以鉗拗開其口以燒鐵丸著人口中脣舌咽皆燋五臟腸胃盡燋便下過去毒痛不可忍過惡未解故不死在其中甚長久乃從飲泥犁中出便走求解脫有泥犁名一銅釜縱廣二萬里盡入中泥犁旁便共舉人身體手足著釜中煮在底亦熟在上亦熟湯沸踊躍起伏有在上露手足者覆亦熟譬如煮豆在底亦熟在上亦熟覆亦熟露亦熟泥犁中人亦如是在二萬里銅釜泥犁中上下皆熟頭面耳鼻手足皆見熟爛泥犁旁以矛刺內其中毒痛不可忍過惡未解故不死用是故在其中甚久長已後乃從一銅釜泥犁中出便走欲求解脫有泥犁名多銅釜縱廣二萬里悉入中泥犁旁便各各舉其身手足著釜中湯沸踊躍展轉在底在上頭面手足皆見熟爛泥犁旁便以矛罪人持著餘釜中見煮亦如是毒痛不可忍過惡未解故不死在其中甚長久已後乃從多銅釜泥犁中出便走欲求解脫有泥犁名磨縱廣二萬里悉入其中泥犁旁便各各取人著鐵磨上臥以蓋覆便捉磨使碎血肉流下骨留在磨中火出燒炙毒痛不可忍過惡未解故不死用是故在其中甚長久已後乃從鐵磨泥犁中出便走欲求解脫有泥犁名膿血縱廣二萬里人悉入其中即自然有膿血火焰出人以手足把歷欲出頭面耳鼻身體手足皆燋便自以手取膿血食之脣舌咽皆燋腹中腸胃五臟皆燋便下過去毒痛不可忍過惡未解故不死在其中甚長久已後乃從膿血泥犁中出便走欲求解脫有泥犁名高峻縱廣二萬里人悉入其中泥犁火焰出泥犁旁即走人上下山頭面耳鼻身體手足皆燋爛毒痛不可忍過惡未解故不死在其中甚長久已後乃從高峻泥犁中出便走欲求解脫有泥犁名斫板縱廣二萬里人悉入中泥犁旁便各各取人撲燒鐵地以鐵繩量度其身以兩手持斧斫削身及頭面手足鼻耳毒痛不可忍過惡未解故不死在其中甚長久已後乃從斫板泥犁中出便走欲求解脫有泥犁名斛縱廣二萬里人悉入其中泥犁旁即取炭火中人使著斛中量以手摩上頭面身體手足鼻耳皆燋爛泥犁旁走人火上往還燒炙毒痛不可忍過惡未解故不死在其中甚長久已後乃從斛泥犁中出便走欲求解脫有泥犁名劍樹葉縱廣二萬里人悉入其中風生吹鐵劍樹葉墮落截人手足頭面耳鼻身體毒痛不可忍過惡未解故不死在其中甚長久已後乃從鐵劍樹泥犁中出便走欲求解脫有泥犁名撓撈河縱廣二萬里河兩邊生剃頭刀草人悉入其中刀逆刺人斷人手足頭面鼻耳身體毒痛不可忍爾時人皆墮撓撈河湯沸涌躍下底有八寸蒺刺刺人身血流灑但有其骨便沸涌躍轉上人毒痛不可忍風吹至岸邊草刀逆向內截人頭面耳鼻身體手足毒痛不可忍過惡未解故不死泥犁旁即問人言欲求何等報言我但苦飢渴泥犁旁便各各取人撲著燒熱地以消銅灌人口中脣舌咽喉皆燋身體五臟腸胃皆燋便下過去毒痛不可忍過惡未解故不死河兩邊有鐵樹泥犁旁便取人舉著鐵樹下樹生刺刺下垂刺人身體血肉流墮餘但有骨風起吹人身體平復如故有鳥名鐵烏喙啄其頭噉其腦在頭上住啄取人瞳子人欲下鐵刺向仰刺人欲上向下刺人爾時人走行欲求解脫還墮撓撈河中湯沸涌躍墮底為蒺所刺如故上浮風吹邊刀逆截傷人頭面耳鼻身體手足毒痛不可忍過惡未解故不死樹泥犁旁問言欲求何等言我但苦飢渴便持消銅灌口中脣舌咽喉腸胃皆燋爛便下過去上邊泥犁旁復著邊樹上欲下上刀逆刺人有鳥名那尼喙啄人頭噉其腦在人頭上啄人瞳子欲上下刺逆向刺人毒痛不可忍過惡未盡故不死復還墮撓撈河在中毒痛如故風復吹至邊草刀逆刺剝人如故泥犁旁復問人言欲求何等報言但苦飢渴以其消銅灌其口中如故燒炙毒痛不可忍在其中甚長久已後乃從撓撈河得出便走欲求解脫有泥犁名狼野干縱廣二萬里人悉入其中狼野干自然在前住身中出火焰所齧人身肉應其口而食之毒痛不可忍飛鳥共來啄噉人者脫人眼者毒痛不可忍過惡未盡故不死在其中甚長久已後乃從狼野干泥犁得出便走欲求解脫有泥犁名寒縱廣二萬里人悉入其中風周匝四面起寒冷吹人身肌膚皮肉筋骨入髓中用是故便於中死佛言何以故名為黑耳泥犁若有人墮黑耳泥犁中者黑風熱沙雨其身上即隨墮地焦皮肌膚骨肉脂髓毒痛不可忍過惡未盡故不死用是故名為黑耳復有餘因緣復次黑耳大泥犁其有人墮中者以燒鐵黑索縛其身風便勒結之斷其身皮肌膚破骨出髓毒痛不可忍過惡未盡故不死用是故名黑耳復次有因緣墮其黑耳大泥犁中者泥犁旁以黑鐵燒熱繩纏裹人身焦皮肉肌膚骨髓毒痛不可忍過惡未盡故不死用是故名為黑耳復次其有人入大黑耳泥犁旁以鐵繩左右絞其人身以鋸截之以斧斷之毒痛不可忍過惡未盡故不死用是故名為黑耳復次人在其中甚長久燒炙毒痛乃從黑耳泥犁中出便走欲求解脫有泥犁名黑火縱廣二萬里人悉入中黑火從當身出繞身三匝還入身毒痛不可忍過惡未盡故不死在泥犁中甚長久乃從黑火泥犁中出隨次入如前十六泥犁至寒泥犁乃命過佛言何以故名為僧乾泥犁其有人墮僧乾大泥犁中者自然兩鐵山出火火山合拍泥犁中人破碎其身毒痛不可忍過惡未盡故不死是故名為僧乾復有餘因緣復次若有人墮僧乾大泥犁中者人悉入其中有兩山相拍罪人身皆破碎解墮毒痛不可忍過惡未盡故不死是故名為僧乾復有餘因緣人在其中甚長久乃從大僧乾泥犁中出便走欲求解脫復次入十六泥犁如前復至寒泥犁乃命過佛言何以故名樓獵泥犁其有人墮樓獵中者泥犁旁各各取人著鐵銚中人大喚呼大毒大痛是故名為樓獵復次有罪人墮樓獵泥犁中者泥犁旁取人著鐵鼎中大毒大痛噭喚是故名為樓獵復次其有罪人墮樓獵泥犁中者泥犁旁各各取之著鐵釜中大毒大痛噭喚是故名為樓獵復有餘因緣罪人在其中甚長久乃從樓獵泥犁中出便走欲求解脫復隨次入十六泥犁如前至寒泥犁乃命過佛言何以故名為大噭喚其有人墮大噭喚泥犁中者泥犁旁各各取其人身著大銚中煮極毒痛大噭喚是故名為大噭喚復有餘因緣其有罪人墮大噭喚泥犁中者泥犁旁各各取其人身著大釜中甚毒痛大噭喚復有餘因緣其人墮大噭喚泥犁中者泥犁旁各各取人著鼎鑊中煮甚毒痛大噭喚是故在其中甚長久乃從大噭喚泥犁中出便走欲求解脫隨次入十六泥犁如前至寒乃死佛言何以故名為燒炙其有罪人墮大燒炙泥犁中者泥犁旁各各取人著鐵舍中自然出火燒炙毒痛是故名為燒炙復次其有罪人墮大泥犁燒炙中者泥犁旁牽人入鐵交露中自然有火燒炙毒痛是故名為燒炙過惡未盡故不死復次其有罪人墮大燒炙泥犁中者泥犁旁牽人入鐵堂上自然有火燒炙毒痛是故名為燒炙罪人在其中甚長久乃從燒炙泥犁中出便走欲求解脫隨次入十六泥犁如前至寒泥犁命過死佛言何以故名為阿鼻摩訶其有罪人墮阿鼻摩訶泥犁中者眼但見惡色不見善色耳但聞惡聲不聞善聲口所食但得惡味不得甘美鼻所聞臭不聞好香身所更但得惡意所念法但有惡無善是故名為阿鼻摩訶復有餘因緣有罪人墮阿鼻摩訶泥犁中者東壁火焰至西壁西壁火焰至東壁南壁火焰至北壁北壁火焰至南壁上火焰下至地地火焰上至上六面火來燒炙人毒痛是故名為阿鼻摩訶復次其罪人墮阿鼻摩訶泥犁中者彈指頃無有樂是故名為阿鼻摩訶罪人在其中甚長久乃從阿鼻摩訶泥犁中出便走欲求解脫隨次入十六泥犁如前至寒泥犁乃死佛言大鐵圍山外閻浮利天下南有閻羅王城縱廣二十四萬里以七寶作七重壁七重欄楯七重刀分七重行樹園觀浴池周匝圍繞金壁銀門銀壁金門琉璃壁水精門水精壁琉璃門赤真珠壁馬瑙門馬瑙壁赤真珠門車壁一切寶門上有曲箱蓋交露下有園觀浴池有種種樹葉花實出種種香種種飛鳥相和而鳴佛言人身行惡口言惡心念惡死後墮此閻羅王泥犁中者泥犁旁便反縛罪人以見閻羅王白王言此諸人悉不孝於父母不承事沙門道人不畏後世禁忌願王隨所知而罰之王即呼人前安諦審實問其人汝昔在世間時不見人年老百二十頭白齒落面皺皮緩氣力衰微持杖而行身體戰慄其人言已見何以不自念我亦當如是老極無有能脫不老者何不自改身口意為善人對言我實婬亂王言今我當便問汝婬亂之意是過非父母過亦非兄弟過亦非天帝王過亦非親屬知識過亦非先祖去人過亦非沙門婆羅門過汝作惡身自當受第一閻羅王問王第二安諦審實問汝昔在世間時為不見人男女病困劣著床惡露自出身臥其上不能坐起居人坐起飲食之其人對言已見王言汝何以不念我亦當如是病瘦自改身口意為善我實婬亂王言今我當便問汝婬亂之意是過亦非父母過亦非兄弟過亦非天帝王過亦非親屬知識過亦非先祖去人之過亦非沙門非婆羅門過汝自作惡身自當受第二閻羅王問王第三問汝昔在世間時為不見男女死時身體壞敗破碎如林木棄捐為烏鳥蟲蟻狐狼所食若有燒者葬埋者其人對言已見汝何以不自念我亦當如是死當自改身口意為善我實婬亂王言我當問汝婬亂之意是非父母過亦非兄弟過亦非天帝王過亦非先祖去人過亦非親屬知識過亦非沙門婆羅門過汝自作惡身自當受第三閻羅王問閻羅王第四問汝昔在世間為不見小兒無所知屎溺自身其人言我已見何以不自念我本亦如是當自改身口意為善我實婬亂王言今我當問汝婬亂之意是過非父母過亦非兄弟過亦非天帝王過亦非先祖去人過亦非親屬知識過亦非沙門婆羅門過汝自作惡身自當受第四閻羅王問閻羅王第五安諦審實問汝昔在世間時為不見郡國縣邑得盜賊犯事殺人者以見白王王使四支梟掉之若著釜中煮若生燒之若閉著牢獄掠笞毒痛若斷手足鼻耳若生貫之若斷頭種種酷毒之其人對言已見汝何以不自念我若有過亦當取我如是當改身口意為善我實婬亂當問汝婬亂之意是過非父母過亦非兄弟過亦非天帝王過亦非先祖去人過亦非親屬知識過亦非沙門婆羅門過汝自作惡身自當受第五閻羅王問便持付泥犁旁即各各取人倒著泥犁泥犁城廣長各四萬里窈窈冥冥佛爾時說偈言四方有四門諸角治甚堅垣壁以鐵作上亦用鐵覆其地悉布鐵火悉自然出其界有十大泥犁第一名阿浮第二名尼羅浮第三名阿呵不第四名阿波浮第五名阿羅留第六名優第七名修揵第八名蓮花第九名拘文第十名分陀利佛言何故名為阿浮阿浮泥犁中罪人自然生身譬如雲氣是故名為阿浮何以故名為尼羅浮尼羅浮泥犁中罪人身譬如鹿獨肉是故名為尼羅浮何以故名為阿呵不阿呵不泥犁中罪人甚大苦甚大痛喚呼是故名為阿呵不何以故名為阿波浮阿波浮泥犁中罪人甚酷甚痛大呼喚是故名為阿波浮何以故名為阿羅留阿羅留泥犁中罪人甚苦甚痛欲喚呼不能但動舌是故名為阿羅留何以故名為修揵修揵泥犁中罪人身譬黃火是故名為修揵何以故名為優優泥犁中罪人身青譬如優是故名為優何以故名為拘文拘文泥犁中罪人身色黃白譬如拘文是故名為拘文何以故名為分陀利分陀利泥犁中罪人身色赤如分陀利是故名為分陀利何以故名為蓮華蓮華泥犁中罪人身紅色是故名為蓮華佛言譬如有百二十斛四升滿中芥子百歲者人取一芥子去比丘是百二十斛四升芥子悉盡人在阿浮泥犁中常未竟若人在尼羅浮泥犁中者百歲取一芥子盡二千四百八十斛芥子乃得出耳在阿呵不泥犁中百歲取一芥子盡四萬八千一百六十斛乃得出在阿波浮泥犁中百歲取一芥子盡九十六萬三千三百斛乃得出在阿羅留泥犁中百歲取一芥子盡千九百二十六萬四千斛乃得出在修揵泥犁中百歲取一芥子盡三億八千萬五百二十八斛乃得出在青蓮華泥犁中百歲取一芥子盡八十六億五百六十斛乃得出在黃白蓮華泥犁中百歲取一芥子盡千七百二億萬一千二百斛乃得出在拘文蓮華泥犁中百歲取一芥子盡三萬四千四百億二十二萬四千斛乃得出在紅蓮華泥犁中百歲取一芥子盡六十萬八千八百億四百四十八萬斛乃得出二十小劫為半劫有人名句波利墮紅蓮華泥犁中坐誹謗舍利弗摩訶目揵連佛於是說偈言若有人發起者從口語出刀刃坐語說惡之事便還而自截傷若有誹反歎譽可歎者反誹謗口說惡猶重過口過重不安隱譬如人博掩者是諸惡過薄耳有惡意向賢者是過為最重大泥犁浮有百千阿浮有三十五閻羅王晝夜各三過燒熱銅自然火在前宮中王即恐畏衣毛起即出宮舍外外亦自然有大王大怖懅還入宮泥犁旁便各各取閻羅王擿燒鐵地持鐵鉤其口皆開以消銅灌王口中燋喉咽以皆燋腹中腸胃五臟銅便下過去燒炙毒痛不可忍過惡未盡故不死世間其有身行惡口言惡心念惡死後墮惡道燒炙毒痛如泥犁中罪人世間人其有身行善口言善心念善死後皆生天上佛於是說偈言王使神呼問之人民所作惡過其人常而憂毒人用是身勤苦知當問不作惡即奉行賢善法若有恐見因緣生但有病及死無因緣便解脫生病死便滅盡得安隱甚快樂即見在得滅度一切恐怖畏懅度無為獨有常佛言須彌山下深四十萬里中有阿須倫名抄多尸利其城郭廣長各三百三十六萬里以七寶作之甚姝好金銀水精琉璃赤真珠車馬瑙周匝圍繞有七重壁欄楯七重刀分七重行樹高八萬里長六萬里皆以七寶作也四方有四門門高百萬里廣六千里一一門邊各各有十阿須倫居止以七寶作殿舍七重壁七重欄楯七重刀分七重行樹周匝圍遶樹有青色者紅色者黃色者白色者有葉樹華樹實樹樹上有飛鳥止名為鶴孔雀鴝鵒白鴿悉在樹上甚好相和而鳴抄多尸利阿須倫東出四萬里中有阿須倫城郭廣長各三十六萬里以七寶彩畫姝好金銀琉璃水精赤真珠車馬瑙作七重壁七重欄楯七重刀分七重行樹周匝圍繞四方有門門高十萬里廣六萬里各各有三百阿須倫止周匝圍遶有七重流水甚深滿中有青蓮華黃蓮華紅蓮華白蓮華其底沙皆金邊有樹青色者紅色者黃色者白色者有葉樹華樹實樹樹上有種種飛鳥止甚姝好相和而鳴抄多尸利阿須倫南出四萬里中有阿須倫名波陀呵阿須倫城郭廣長各四十六萬里以七寶彩畫姝好七重壁七重欄楯七重刀分七重行樹四方有門門高十萬里廣六萬里一一門各有三百阿須倫止周匝有七重流水甚深滿其水底沙皆金中有青紅黃白蓮華有七重壁七重欄楯刀分行樹周匝圍遶有青紅黃白樹生葉華實樹樹各有種種飛鳥甚好相和而鳴抄多尸利阿須倫西出四萬里有阿須倫名波利其城郭廣長各三十六萬里皆以七寶彩畫姝好作七重壁欄楯刀分樹木垣牆高十萬里廣六萬里四方有四門門高十萬里廣六萬里皆以七寶作門一一門邊各有三百阿須倫止其宮殿亦以七寶作七重壁欄楯刀分樹木七重流水甚深滿其水底沙皆金亦有青紅黃白蓮華亦有青紅黃白樹生葉華實上有種種飛鳥甚好相和而鳴抄多尸利阿須倫宮北出四萬里中有羅呼阿須倫其城郭廣長各三十六萬里亦以七寶彩畫姝好作七寶壁欄楯刀分樹木周匝圍遶垣墻高十萬里廣六萬里四方有四門門高十萬里廣六萬里一一門邊各有三百阿須倫止其宮殿亦以七寶作七重壁七重欄楯刀分樹木周匝七重流水深滿中有青紅黃白蓮華其底沙皆金復以七重欄楯刀分樹木周匝圍遶有青紅黃白樹生華葉實上有種種飛鳥甚好相和而鳴抄多尸利阿須倫城中有大樹名為畫過度高十二萬里周匝亦十二萬里根深二萬里莖圍四萬里常有花實抄多尸利阿須倫身高二萬八千里有高二萬四千里者有高二萬里有高萬六千里者有高萬二千里有高八千里有七聲者長六聲者五聲者四聲者三聲者二聲者最小者長半聲抄多尸利阿須倫宮有四品常待風持之何等為四一者不可壞風二者堅住風三者持風四者上風是為四品風主持水在上如浮雲矣佛告比丘言有四種龍何等為四一者卵生種龍二者水生種龍三者胎生種龍四者化生種龍是為四種龍佛語比丘金翅鳥有四種一者卵生種鳥二者水生種鳥三者胎生種鳥四者化生種鳥是為四種鳥大海底須彌山北有娑竭龍王宮廣長八萬由旬以七寶金銀水精琉璃赤真珠車馬瑙作七重壁七重欄楯七重刀分七重樹周匝姝好金壁銀門銀壁金門琉璃壁水精門水精壁琉璃門赤真珠壁馬瑙門馬瑙壁赤真珠門車壁一切寶門彩畫姝好其壁二萬里有一門門高二千四百里廣千二百里其門常有五百鬼神守門門壁上有欄楯交露曲蓋門邊園觀浴池有種種樹出種種香有種種華種種葉種種飛鳥相和而鳴大海北邊有難頭和難龍王宮廣長各二萬八千里以七寶作七重壁欄楯七重刀分樹木周匝圍遶宮門高千四十里廣四百八十里壁上有欄楯交露曲箱蓋周匝有園觀浴池樹木飛鳥相和而鳴如娑竭龍王園觀難頭和難龍王北有大樹名為句梨睒莖圍繞二百八十里高四千里枝葉分布二千里句梨睒樹東有卵種金翅鳥宮廣長二十四萬里有七寶七重壁欄楯刀分樹木園觀浴池飛鳥相和而鳴句梨睒樹南有水生種金翅鳥宮廣長二十四萬里同有七寶七重壁欄楯刀分樹木園觀浴池華香飛鳥相和而鳴句梨睒大樹西有胎生種金翅鳥宮廣長二十四萬里同有七寶七重壁欄楯刀分樹木園觀浴池華香飛鳥相和而鳴句梨睒大樹北有化生種金翅鳥宮廣長二十四萬里同有七寶七重壁欄楯刀分樹木園觀浴池華香飛鳥相和而鳴卵種金翅鳥欲求取卵種龍時從句梨睒樹東枝下入大海以翅搏海水波八千里取卵種龍食之不能得食胎種水種化種龍水種金翅鳥欲求取卵種龍時便從句梨睒大樹下至大海以翅搏海水波八千里取卵種龍食之水種金翅鳥欲取水種龍時便從句梨睒大樹南枝下入海以翅搏海水波萬六千里取水種龍食之不能得食胎種化種龍胎種金翅鳥欲取卵種龍時便從句梨睒大樹東枝下入大海以翅搏海水波八千里取卵種龍食之胎種金翅鳥欲取水種龍時便從句梨睒大樹南枝下至大海以翅搏海水波萬六千里取水種龍食之胎種金翅鳥欲取胎種龍時便從句梨睒大樹西枝下至大海以翅搏海水波三萬二千里取胎種龍食之不能取化種龍食之化種金翅鳥欲取卵種龍時便從句梨睒大樹東枝下至大海以翅搏海水波八千里取卵種龍食之化種金翅鳥欲取水種龍時便從句梨睒大樹南枝下入大海以翅搏海水波萬六千里取水種龍食之化種金翅鳥欲取胎種龍時便從句梨睒大樹西枝下入大海以翅搏海水波三萬二千里取胎種龍食之化種金翅鳥欲取化種龍時便從句梨睒大樹北枝下入大海以翅搏海水波六萬四千里取化種龍食之有餘龍王金翅鳥不能得食者何等龍王金翅鳥不能得食者一者娑竭龍王二者阿耨達龍王三者難頭和難龍王四者善見龍王五者提頭賴龍王六者伊羅募龍王七者善住龍王八者迦句龍王九者阿于樓龍王十者旃龍王十一者揵呵具曇龍王十二者監波龍王金翅鳥皆不能得取是諸龍王食之此諸龍王皆在山中居止若有婆羅門道人行求龍意奉龍戒行具足即生龍中若有婆羅門道人行求金翅鳥意奉金翅鳥行求金翅鳥死已即生金翅鳥中若有婆羅門道人行求優留鳥意奉戒行具足從死後生優留鳥中若有婆羅門道人行求牛奉牛意戒具足死後便生牛中若有婆羅門道人行求狗道奉狗意戒行具足死後生狗中若有婆羅門道人行求鹿道奉鹿意戒具足死後生鹿中若有婆羅門道人行求雞道者死後生雞中若有婆羅門道人行求摩尼越天求女人者求大神者求日月者有日三過浴水中求生天上者有事天者事日月者求天者佛言是癡見者墮兩惡道一者泥犁二者畜生若有婆羅門道人說見如是我與世有常言我至誠其餘者為癡有言我與世非常我至誠其餘者為癡有言我與世有常無常我至誠其餘者為癡有言我與世亦不常亦不無常我至誠其餘者為癡有言我與世有限我至誠其餘者為癡有言我與世無限我至誠其餘者為癡有言我與世有限無限我至誠其餘者為癡有言我與世亦不有限亦不無限我至誠其餘者為癡有言我有是身命我至誠其餘者為癡有言我身死異我至誠其餘者為癡有言無有身命我至誠其餘者為癡有言亦不有身命亦不無身命我至誠其餘者為癡有言人生時所從來死後亦趣彼我至誠其餘者為癡有言無所從來生死後亦趣彼我至誠其餘者為癡有言有所從來生無所從來生死後亦趣彼我至誠其餘者為癡有言亦不有所從生亦不無所從生我至誠其餘者為癡佛言其有婆羅門道人言我於世有常我至誠其餘者為癡其人所行見有我有命有身見世間是故言我與世有常有言我與世無常有言我與世有常無常有言我與世亦不有常亦不無常各言我至誠其餘者為癡其人所行見有我有命有身見世間是故言我與世有常其有婆羅門道人言我與世有限我至誠其餘者為癡其人所見有我有命是故言命有限人有限在腹中時死後間葬埋同等人從初生受身四分七反生死已後得道是故言我與世有限有言我與世無限我至誠其餘者為癡其人所見有我有命有身見世間言有命有人無限在人腹中時死後間葬埋同等從初生受身四分七反生死即得道若婆羅門道人說見言我與世有限無限其人所見有我有命有身見世間言命無限人有限在人腹中時死後葬埋同等從初生受身四分七反生死後得道人所見亦不有限亦不無限我及世者其人言命有限人在腹中時死後葬埋同等從初生受身四分七反生死後得道是故言亦不有限亦不無限若有婆羅門道人所言見有是命有是身其人言今世命常在後世命常在是故言我至誠其餘者為癡有道人所見命異人異其人言今有壽後世無有壽是故言我至誠其餘者為癡若婆羅門道人言今見命盡死後世轉行生故言我至誠其餘者為癡有婆羅門道人言亦不有命亦不有身今世命盡滅後世亦盡滅若有婆羅門道人所見言生所從來死亦趣彼者我至誠其餘者為癡其人見今世有身命見後世有身命故言我至誠其餘者為癡若有婆羅門道人所見言無所從來生死亦至彼亦不見今世有命亦不見後世無命若有婆羅門道人所見言有從無所從來生死亦趣彼我至誠其餘者為癡亦不見今世有身命亦不見後世有身命若有婆羅門道人所見言亦不有亦不無所從來生我至誠其餘者為癡其人亦非不見今世有身命亦非不見後世有身命佛告比丘乃往去世時有王名不現面爾時多聚會盲子便問盲子汝曹寧知象所類不盲子白言不知天王王言汝欲知象所類不白言欲知爾時使將象來令眾盲子捫之中有盲子捫象得鼻中有盲子捫象得牙中有盲子捫象得耳中有盲子捫象得頭中有盲子捫象得背中有盲子捫象得腹中有盲子捫象得後中有盲子捫象得膝中有盲子捫象得前中有盲子捫象得尾時王不現面問眾盲子言象何等類得象鼻者言象如曲車轅得象牙者言象如杵得象耳者言象如箕得象頭者言象如鼎得象背者言象如積得象腹者言象如壁得象後者言象如樹得象膝者言象如柱得象前者言象如臼得象尾者言象如蛇各各共爭不相信自呼為是言象如是一人言不如是王歡喜笑佛言如是其有異道人不知苦諦所從起亦不知苦習諦苦盡諦苦滅道諦各各諦不相信罵詈自呼為是若有沙門道人知苦習盡滅道諦所從起便共和合同譬如乳一合無亂但說佛教行安隱佛言比丘當諦行是苦諦習盡道諦佛言凡夫有三事覺知高事知其行所念何等為三事一者人心念善口言善至誠身行善假令惡人心念不善口言不善身行不善高人知為不善也所以言高者何人心念善口言善至誠身行善高人於世間有三事得其福何等為三事一者與耆老會坐若於堂上里巷間行間道中行及耆老共坐共稱譽高士行善高士念言令眾人共稱譽人善哉即有是高人心即安隱又聞此語心亦歡喜身亦安隱高人有時見處盜賊為縣官所捕取酷毒治之反縛鐵鑽斬其手足解解斷之截耳截鼻竹篦鞭之復寸寸斬之持餧虎狼中有令象蹈殺者中有持囊裹燒之者中有蒸殺之者中有生耗者有出城外刑者高士見之念言我不為惡也王但取惡人我當何等憂乎我至老不憂縣官是高士用是故心歡喜高人心念善口言善身行善若有病瘦著床困劣時強健時所作善悉在目前自見之人不殺生不取他人財物不犯人婦女不欺人不兩舌不惡口不妄言不嫉不貪餘信作善得善作惡得惡即自見第二忉利天上人往來見佛見阿羅漢諸強健時所作善皆在前見其人病者自念豈我強健時所作善故至使眾善來見我道就使我死自當上天在善人之中用是三事高士其心歡喜身安佛言假令高善士自知作善當得善不復畏死生也略無所在高善士常自念欲遠去惡軀軀中有骨血不淨潔臭處意欲早死更就善軀所以者何以能念所樂可愛處歡喜獨上天為樂可愛也最可喜諸沙門問佛願為我說天上樂意云何佛言聽我說之諸沙門言受教佛言譬如遮迦越羅王有七寶持有四事餘人所無有又有五種所思所欲得皆在前王有七寶何等為七寶一者自然生一金輪二者白象三者紺色馬四者摩尼珠五者聖玉女六者聖輔臣七者聖主兵臣佛言汝欲知一金輪所主不王以月十五日晦日沐浴沐浴已於正殿與諸婦女共坐遙見金輪飛來輪有千輻輻轂皆正好無比常去地三四丈王見金輪便生意言諸高士云為遮迦越羅王事有金輪飛來來者常從東方來有千輻輻轂正好有是金輪寶者當為遮迦越羅王今我將得無當為遮迦越羅王乎王自思念欲試此金輪王起坐正衣服長跪向金輪言如今為我來者當案行諸國故事法王言適竟金輪便東飛王傍諸大臣及官屬皆隨之飛金輪所止處王諸官屬亦隨其止金輪到國郡國諸王皆來長跪叩頭言此國界皆大王所有又持銀盛滿金粟復以金盛以銀粟以上獻郡國諸王皆言此國中豐熟穀米平賤風雨時節人民熾樂大王可受國留於是王因報諸王言汝曹便自治國但以正法勿失故事慎無殺生無妄取他人財物無妄犯人婦女無得欺人無得兩舌無得惡口無得妄言無得嫉無得貪餘無得瞋恚惡心也皆奉行此十事其有犯十事中一事者勿令在國中也大王隨金輪至東方教誡諸郡國諸王訖竟復隨金輪飛到南方金輪所止處大王與千乘萬騎共屯止南方郡國諸王皆復來叩頭長跪言願上郡國界及金銀盛滿金銀粟上獻物如東方諸國王之禮金輪復飛至西方傍臣及官屬悉復隨金輪所止西方郡國諸王皆來叩頭長跪言願上國界及金銀盛滿金銀粟上獻物復如南方諸王之禮金輪復飛到北方金輪所止大王及諸官屬亦隨金輪所止諸郡國諸王皆來叩頭長跪言願上國界人民熾樂米穀平賤風雨時節大王宜可案治於此又復以金銀盛滿金銀粟上大王大王不受因報諸王曰汝曹皆自以正心治國勿失故事無得殺生無得取他財物無得犯人婦女無得欺人無得兩舌無得惡口無得妄言無得嫉無得貪餘無得瞋恚無得惡心皆奉行此十事其有犯十事中一事者勿令在國中也大王重令四海四方訖竟因隨金輪還故國上殿金輪常在王前見其王有是金輪寶如是王復有象寶象寶者何等類其象正白無比軀畏以牙齒蹄足皆具好皆以金為鞍勒當胸鏤掖皆以黃金當臚怕額身皆以白珠行即飛行自在欲所到王傍臣白王言賀大王國中白象寶其白絕麗無比軀畏牙齒蹄足皆白好皆以黃金為鞍勒當胸鏤掖皆以黃金當臚怕額皆以白珠行即飛行自在所至到王見象大歎言象有相姝好當教習令行步進止王因付左右曉事者令教之數日之間皆習知行步王意欲騎乘試象日出一竿王騎試之象因周旋四方四海屈還故宮飯食遮迦越羅王有馬寶馬寶者何等類馬即紺色被髮澤好持頭如象金具馬鞍勒鏤掖帶皆黃金當臚怕額皆以白珠行即飛行自在所欲至到傍臣白王賀王國中有是馬寶即紺色被髮澤好持頭如象鞍勒鏤掖及帶皆黃金當臚怕額皆以白珠王見大歡喜即復令左右教習之數日間馬復習知行步王意欲試馬日出一竿王騎馬馬即飛行周匝四方四海旋還故宮飯食遮迦越羅王馬寶如是王有明月珠寶明月珠寶者何等類珠色極青玎針八觚在宮中皆明火焰所照周匝四十里如日之明王意欲試珠明人定已後陰冥如漆以珠繫著金竿頭夜出城將妻子千乘萬騎詣離宮諸署別觀珠明如日出令車騎明復遠千乘萬騎周匝四十里城傍居民見珠明皆相謂起起日出乃高如是各各自當趣市賣買何反欲臥遮迦越羅王有摩尼珠寶如是王有聖玉女玉女者何等類耶不長不短不大不小不肥不瘦不白不黑適得其中絕端正無比口氣出如香熏舉身小毛孔皆香如金香事王晚臥早起承事不失王意冬時身則溫夏則身涼事王常令不瞋恚何況其身遮迦越羅王有玉女寶如是王有聖輔臣大高遠見人便知情性以天眼視天下豫知天下有珍寶藏物知有主名無有主名有主名者為其主護示之無主名者以給官用聖輔臣前白王快自娛樂不須憂錢財寶物我自給王王意疑聖輔臣所言所求者可得不王便與聖輔臣共載一船到海中央王便語聖輔臣言我欲得寶物今於此間與我聖輔臣言須我出在陸地可得王曰我在陸地不用也欲於此得之耳聖輔臣便以手抄水中得金寶大如車輪以著船上不可勝數王言止止船滿且重遮迦羅王聖輔臣如是王有持兵導道聖臣者何等類高才勇健無所不知當欲起兵無央數不欲兵則止持兵導道臣白王言今王快自娛樂勿憂國事王當用兵者我自戰王意欲試導道聖臣便取國中人馬象皆被鎧乃得自副步兵被鎧刀兵自副王心自念言令是兵出行快耶王心甫念兵便前行王念言欲令兵止兵即復止王意念言使兵罷去兵即罷去遮迦越羅王導道主兵臣如是遮迦越羅王有七寶如是王有四事與凡人有異何等為四一者年壽無央數人中無有壽如遮迦越羅王者二者常安隱未有病飲食皆消身體寒溫適時人中安隱無過遮迦越羅王者三者端正無比過於世間人但不如天人四者萬姓皆愛王視皆如父母王愛萬姓如父母愛其子正偶出到諸署別觀萬姓謂王御者言令車徐行我欲視王無厭極也祝願王令壽無極王復語御車者徐行我欲見我國人民使子壽無極遮迦越羅王有是四事凡人所無王有五願願所思常在前心所喜舌所喜目所喜所好所愛皆在前耳所聞聲歌樂善聲鼻所聞香腹中所喜鼻聞芬芳皆在前口所嗜鹹酢甘甜諸美物皆在前名清淨細靡所喜皆在前是遮迦越羅王五所思也王目未曾見惡耳未曾聞惡鼻未曾聞臭處口未曾食不甘之物身未曾衣麤惡之衣佛告諸沙門如是遮迦越羅王有七寶奇物有四特異之相有五種之思汝以王為心喜樂之不諸沙門對曰王但有一寶心喜樂之何況有七寶乎佛持一小石著手中問諸沙門我手中石為大耶山為大乎諸沙門言佛手中石小小奈何比山乎百倍千倍萬倍億倍尚不如山大也佛言如我手中小石大不如山大也百倍千倍萬倍億倍千萬倍億萬倍尚不如山大也遮迦越羅王雖有七寶四異相有五種所思不如天上樂百倍千倍萬倍億倍千萬億倍譬如佛手中小石與大山佛言高善士於世間心念善口言善至誠身行善於世間壽命盡死後皆上第二忉利天上生作天人於世間百歲為忉利天上一日一夜世間三千歲為忉利天上一月世間三萬六千歲為忉利天上一歲如天上計第二忉利天上人壽千歲忉利天外門廣七百里外城壁七重有七重渠水水中皆各有四色蓮華水底皆有金沙城上各有欄楯皆金銀琉璃水精城門皆有金銀水精為欄楯也七重地各有七重樹金樹銀樹琉璃樹水精樹珊瑚樹虎魄樹車樹金樹金根金莖銀葉銀華銀實銀樹者銀根銀莖金葉金華金實琉璃樹者琉璃根琉璃莖水精葉水精華水精實水精樹者水精根水精莖琉璃葉琉璃華琉璃實珊瑚樹者珊瑚根珊瑚莖虎魄葉虎魄華虎魄實虎魄樹者虎魄根虎魄莖車葉車華車實車樹者車根車莖馬瑙葉馬瑙華馬瑙實城門深二百八十里高六百四十里門楣額皆銀也金作門兩扉關皆金也有五百鬼守門外宮中門天所止處縱廣二千里有壁皆七寶色金銀水精琉璃珊瑚虎魄車七重水繞壁七重寶樹如外門高六百四十里深二百八十里以銀為楣額金兩扇金門閫五百鬼共守門天所止處縱廣二千里有七種寶壁七重七重渠水諸欄楯寶樹如外門高廣深如外門等守門鬼數如外門忉利天東出有遊戲處名曰難檀桓周匝七億里七重壁金銀壁珊瑚壁琉璃壁虎魄壁車壁水精壁有七渠水底沙皆金也有四色蓮華城上有七寶欄楯七重壁各各有七寶樹金樹者金根金莖銀葉銀華銀實銀樹者銀根銀莖金葉金花金實水精樹者水精根水精莖琉璃葉琉璃華琉璃實琉璃樹者琉璃根琉璃莖水精葉水精華水精實廬大道廣六百四十里道兩邊七重壁皆金銀水精琉璃虎魄珊瑚車一壁間皆有渠水水中有四色蓮華其水底皆有金沙壁上有欄楯皆七寶如中面有七寶樹金樹銀樹水精樹琉璃樹虎魄樹珊瑚樹車樹其廬中有兩石一石名難一石名難遠縱廣各四千里其石軟且結細如綩綖廬中有兩浴池一浴池名難陀二名難陀尼縱廣各四千里池中生四色蓮華其一者青色二者紅色三者紫色四者白色其水底沙皆金也忉利天欲遊戲時便相將詣東廬相娛樂極意是故字為難檀桓廬也出忉利南城門名為質羅瀨周匝七億里其廬壁七重金壁銀壁水精壁琉璃壁虎魄壁珊瑚壁車壁一壁間者各有一渠水水中四色蓮華其水底沙皆金也有七寶樹金樹銀樹琉璃樹水精樹虎魄樹珊瑚樹車樹其壁上皆金銀琉璃水精珊瑚虎魄車欄楯質羅瀨廬道廣六百四十里皆七重壁金銀水精琉璃珊瑚虎魄車壁一壁間者有一渠水水中有四色蓮華青紅紫白其水底皆金沙有七寶欄楯金欄銀欄水精欄琉璃欄珊瑚欄虎魄欄車欄有七寶樹金樹銀樹水精樹琉璃樹珊瑚樹虎魄樹車樹其廬中有兩石縱廣各四千里細且軟如綩綖一名質羅二者名質多謣羅其廬中兩浴池一池名質多二者名質西池中有四色蓮華青紅紫白其水底皆金沙其廬中有四種寶樹金銀樹水精琉璃樹忉利天出到質羅瀨廬上戲自相娛樂娛樂無極諸四寶照諸天人令正斑斕色是故名為質羅瀨質羅瀨者斑斕廬也忉利天北出城門有廬名為頗類縱廣七億里七重寶壁七重水水底皆金沙欄楯如南方其廬道廣六百四十里廬中有兩石縱廣各四千里一者名迦羅二者名迦羅尸羅細軟如綩綖有兩浴池縱廣四千里一池名乾陀起有四色蓮華青紅紫白忉利天欲戲頗類廬時形體便僵如人沐浴已後身體皆滑忉利天人北入廬身體皆滑是故名為頗類廬也忉利天西出廬名為彌尸耶遠縱廣七億里有七重壁七渠水七寶樹七寶欄楯四色蓮華水底皆金沙如北方其道廣六百四十里七重寶壁七渠水七寶樹七寶欄楯四色蓮華水底皆金沙如北方廬中有兩好石各縱廣四千里細軟如綩綖一者名北羅二者名北羅越有兩浴池縱廣各四千里其池中有四色蓮華青紅紫白水底皆金沙一池名波尸二名為雲忉利天欲行到彌尸耶遠廬戲時忉利天上無有尊卑貧富豪弱皆得入彌尸耶遠廬是故名為彌尸耶遠廬忉利天上宮中中庭殿前有百種色寶物在王前自布地宮中有七百樓金陛銀陛琉璃陛水精陛一陛下者各有十六琉璃柱照之宮中有四坐床金床銀床水精床琉璃床以天坐其上念萬姓善亦念諸天善天王所止處殿名為提延其殿上有百巷巷有百室室有七玉女玉女各有七御者其殿紺琉璃色及諸天皆繞殿南方有樹名為波質拘耆羅樹根入地二百里上枝四出樹高四千里東西二千里南北二千里樹當華時風從上吹華香下行四千里逆風行二千里樹當華時諸天共坐樹下自相娛樂百二十日天上百二十日為世間萬二千歲諸天欲以白寶象戲象名曰倪羅遠象自化作三十二頭頭有七牙牙化作七浴池浴池中各作七蓮華蓮華枝有千葉一葉上者有一玉女舞王所思皆在前極意人於世間雖作善不能多者心念作善少口言善少身行善少雖生忉利天上不能得入東難檀桓廬也不能得入質羅廬也不能得入北頗類廬也不能得入香花婆質拘耆羅樹下但得遙觀不得前入譬若遮迦越羅王所飯食諸外宮不得妄入天上諸天不得觀者如是人於世間作善心念善口言善至誠身行善壽終已後便當得上忉利天高善士上忉利天極壽死後復下生在世間便為王侯家作太子富貴多饒寶物為人端正譬若喜掩人初得大金錢金銀珠寶奴婢車馬妻子田宅廬舍舉有名字其人自思惟言我不賈作販賣亦不耕田自致有財我但戲耳至使得金銀珍寶舍宅田地至使有名字為富貴也佛言如戲兒得利如此為少薄耳如此為少薄耳不如心念善口言善身行善得利勝於掩者也所以然者行是三事死後上忉利天是高士也佛語諸沙門今我為汝曹說二道愚癡之道高善士之道今汝曹自在從何道今我作佛為汝曹說難易佛言汝曹當於山中若於樹下空室中若於塚間水所唐突處自念五內早索泥洹之道佛言是我教也諸沙門皆叉手受教言語各前為佛作禮佛語比丘須彌山王東去須彌山四萬里有提頭賴天王城郭名賢上王處廣長二十四萬里以七寶作七重壁七重欄楯七重交露七重行樹姝好周匝圍繞金壁銀門銀壁金門琉璃壁水精門水精壁琉璃門赤真珠壁馬瑙門馬瑙壁赤真珠門車壁一切寶門金欄楯者金柱銀桄銀欄楯者銀柱金桄琉璃欄楯者琉璃柱水精桄水精欄楯者水精柱琉璃桄赤真珠欄楯者赤真珠柱馬瑙桄馬瑙欄楯者馬瑙柱赤真珠桄車欄楯者車柱一切寶桄金交露銀垂珞銀交露金垂珞琉璃交露水精垂珞水精交露琉璃垂珞赤真珠交露馬瑙垂珞馬瑙交露赤真珠垂珞車交露一切寶垂珞金樹者金莖根銀枝葉華實銀樹者銀莖根金枝葉花實琉璃樹者琉璃莖根水精枝葉花實水精樹者水精莖根琉璃枝葉華實赤真珠樹者赤真珠莖根馬瑙枝葉華實馬瑙樹者馬瑙莖根赤真珠枝葉花實車樹者車莖根一切寶枝葉華實門上有曲箱蓋交露下有園觀浴池有種種樹種種葉種種花種種實種種香出種種飛鳥相和而鳴須彌山王南去四萬里有毘樓勒天王城郭名善見廣長二十四萬里王處亦有七寶七重壁七重欄楯七重交露七重行樹周匝圍遶姝好門上有曲箱蓋交露下有園觀浴池樹木飛鳥相和而鳴須彌山王西去四萬里有天名毘留羅有城郭廣長二十四萬里王處亦有七寶七重壁七重欄楯七重交露七重樹木周匝圍遶姝好門上有曲箱蓋交露下有園觀浴池樹木飛鳥相和而鳴須彌山王北去四萬里有天王名毘沙門有三城郭廣長各二十四萬里王處一者名沙摩二者名波迦羅曰三者名阿尼槃亦有七寶作七重壁七重欄楯七重交露七重行樹周匝圍繞姝好門上有曲箱蓋交露下有園觀浴池樹木飛鳥相和而鳴阿尼槃王處東毘沙門天王有山名迦比延高廣長四千里以四寶金銀水精琉璃作之山周匝有垣墻廣長二萬里以七寶作七重壁七重欄楯七重交露七重樹木周匝圍繞姝好四面有門以四寶作上曲箱蓋交露下有園觀浴池樹木飛鳥相和而鳴迦比延山阿尼槃王處有大毘沙門天王浴池名那利廣長二千里周匝有垣墻水底皆金沙水涼且清浴池周匝以四寶作重壁欄楯交露樹木姝好中生青蓮華黃蓮華白蓮華赤蓮華光照二十四里香亦聞二十四里浴池周匝有毘沙門天王欲至迦比延山遊戲相娛樂即時念提頭賴天王提頭賴天王即言毘沙門天王以念我即時莊嚴衣被冠幘嚴駕與無央數揵沓和百千周匝圍繞從賢上城出往至毘沙門天王所在前住爾時毘沙門天王念毘樓勒天王毘樓勒天王即時念言毘沙門天王已念我便著衣冠幘嚴駕與無央數百千兵九鬼神從須卑旃城出往至毘沙門天王所在前住爾時毘沙門天王念毘樓勒叉天王毘樓勒叉天王即自念毘沙門天王已念我便著衣被冠幘嚴駕與無央數百千龍俱從末利旃城出周匝圍遶往至毘沙門天王所在前住爾時毘沙門天王著衣被冠幘嚴駕與諸天王無央數百千諸鬼神俱往至迦比延山時風吹掃迦比延山地風吹山中樹華散地四天王便共入迦比延山相娛樂快共飲食一日二日至七日以後各自罷去佛語比丘須彌山王頂上有忉利天廣長各三百二十萬里上有釋提桓因城郭名須陀延廣長各二百四十萬里七重壁七重欄楯七重交露七重行樹周匝圍遶姝好皆以七寶作之金銀琉璃水精赤真珠車馬瑙金壁者銀門銀壁者金門琉璃壁水精門水精壁者琉璃門赤真珠壁者馬瑙門馬瑙壁者赤真珠門車壁者一切寶門金欄楯者金柱銀桄銀欄楯者銀柱金桄琉璃欄楯者琉璃柱水精桄水精欄楯者水精柱琉璃桄赤真珠欄楯者赤真珠柱馬瑙桄馬瑙欄楯者馬瑙柱赤真珠桄車欄楯者車柱一切寶桄金交露者銀垂珞銀交露者金垂珞琉璃交露者水精垂珞水精交露者琉璃垂珞赤真珠交露者馬瑙垂珞馬瑙交露者赤真珠垂珞車交露者一切寶垂珞金樹者金根莖銀枝葉華實銀樹者銀根莖金枝葉華實琉璃樹者琉璃根莖水精枝葉華實水精樹者水精根莖琉璃枝葉華實赤真珠樹者赤真珠根莖馬瑙枝葉華實馬瑙樹者馬瑙根莖赤真珠枝葉華實車樹者車根莖一切寶枝葉華實其壁高二千四百里廣千二百里其門高二千四百里廣千二百里壁相去二萬里有一門各各門常有五百鬼神守忉利天門門上有曲箱蓋樓觀交露下有園觀浴池有種種樹樹有種種葉華實出種種香種種飛鳥相和而鳴須陀延城中有伊羅蒱龍王宮廣長各二十四萬里皆以七寶金銀水精琉璃赤真珠車馬瑙作七寶欄楯七重交露七重行樹須陀延城中有忉利天帝參議殿舍廣長各二萬里高四千里以七寶作七重欄楯七重交露七重行樹周匝圍繞二萬里殿舍上有曲箱蓋交露樓觀以水精琉璃為蓋黃金為地殿舍中柱圍四百八十里門高四千里以七寶作之中有天帝釋座廣長各四十里皆以七寶作座甚柔軟兩邊各十六座殿舍北有天帝釋後宮廣長四萬里皆以七寶作七重壁七重欄楯七重交露七重樹木周匝圍繞甚姝妙殿舍東有釋園觀名麤堅廣大各四萬里亦以七寶作七重壁欄楯交露樹木周匝圍繞甚姝好門高千二百里廣長八百里門上有曲箱蓋交露樓觀下有園觀浴池中有種種樹木葉華實種種飛鳥相和而鳴麤堅園觀中有香樹高七十里皆生華實劈者出種種香有樹高二十里三十里至六十里者最卑者高十三里百二十步次有瓔珞樹高七十里者有高二十三十至六十里最卑者高十三里百二十步皆生華實劈之出種種瓔珞次有衣被樹次有不息樹器樹音樂樹高七十里有高二十三十至六十里最卑者高十三里百二十步皆生華實劈者出種種衣被瓔珞不息器音樂麤堅園觀中有兩石一者名賢二者名賢善以天金作石甚姝好殿舍南有天帝釋園觀名樂畫廣長各四萬里皆以七寶作七重壁欄楯交露樹木有門高千二百里門上有曲箱蓋交露樓觀下有園觀浴池有種種樹葉華實浴池中有飛鳥相和而鳴樂畫園觀中有兩石一者名晝二者名善晝廣長各二千里石甚柔軟樂畫園觀中有香樹次有瓔珞樹不息樹音樂樹樹高七十里者有高二十三十至六十里最卑者高十三里百二十步皆生華實劈出種種香衣被瓔珞不息器音樂忉利殿東有天帝釋園觀名憒亂廣長各四萬里皆以七寶作七重壁欄楯交露樹木周匝圍繞門高千二百里廣八百里上有曲箱蓋交露樓觀下有園觀浴池有種種樹葉華實出種種香種種飛鳥相和而鳴諸樹所出生亦如南方憒亂園中有方石忉利天殿舍西有園觀名歌舞廣長各四萬里亦以七寶作七重壁欄楯交露樹木周匝圍遶門高千二百里廣八百里上有曲箱蓋交露樓觀下有園觀浴池有種種樹木葉華實種種飛鳥相和而鳴歌舞園中有兩石一者名難陀二者名和難廣長各二千里皆以天琉璃作之甚柔軟憒亂樂畫園觀中有浴池名難陀廣長各二千里周匝圍遶七重垣其池水軟美且清有種種樹周匝圍遶水底沙皆金以七寶作七重欄楯交露樹木周匝圍遶上有曲箱蓋交露樓觀下有園觀浴池中有種種樹葉華實出種種香種種飛鳥相和而鳴難陀浴池中有青蓮華紅蓮華白蓮華黃蓮華大如車輪其莖如車轂刺出其汁如乳其光照三十里香亦聞四十里歌舞憒亂園觀中有大樹名晝過度莖圍二百八十里高四千里枝葉引布二千萬里忉利諸天有宮廣長四十萬里皆以七寶作七重欄楯交露樹木周匝圍遶園觀浴池種種飛鳥相和而鳴種種樹葉華實出種種香忉利天宮有廣長各三萬六千里者有天宮廣長三萬二千里者有天宮廣長二萬八千里者有天宮廣長三萬四千里者有天宮廣長二萬四千里者有天宮廣長二萬里者有天宮廣長萬六千里者有天宮廣長萬二千里者有天宮廣長八千里者最小者廣長四千里中復有天宮廣長三千六百里者三千二百里者下至四百八十里皆以七寶金銀水精琉璃赤真珠車馬瑙作七重欄楯交露樹木園觀浴池種種飛鳥相和而鳴忉利天殿舍前有兩道至天帝釋後宮復有兩道至麤堅園觀復有兩道至樂畫園觀復有兩道至憒亂園觀復有兩道至歌舞園觀復有兩道至難陀浴池復有兩道至晝過度大樹復有兩道至諸天宮復有兩道至伊羅滿龍王宮天帝釋欲至麤堅園觀遊戲相娛樂時念諸天王爾時諸天王言天帝釋已念我等便整衣服著冠幘莊嚴乘騎即共往至天帝釋所在前住爾時天帝釋復念忉利天忉利天人言天帝釋已念我等便著衣服莊嚴種種乘騎往至天帝釋所復念伊羅摩龍王爾時伊羅摩龍王言天帝釋已念我等便化作三十六頭象一一頭化作六牙一一牙上化作七浴池一一浴池中化作七蓮華一一蓮華上化作七玉女作妓樂伊羅摩龍王以是種種作神化往至天帝釋所在前住爾時天帝釋整衣服著冠幘蹈龍王肩上坐其頂上兩邊各有十六小王侍坐天帝釋便往至麤堅園觀中爾時開門風開麤堅園觀門掃除風便起吹園觀地伊羅風生吹園觀中樹華墮地至于人膝時天帝釋與諸天俱入園觀中便坐賢善石上若賢善石上兩邊各有十六小天王坐爾時天帝釋欲得瓔珞便告遺舍天子時天子言天帝釋已念我便化作瓔珞持往奉上天帝釋忉利天人欲得瓔珞時遺舍天子即化作瓔珞持上忉利諸天有天人不得見麤堅園觀亦不得入中亦不得以天樂相娛樂所以者何前世所作功德少有忉利天人但得遙見麤堅園觀亦不得入亦不得以天樂相娛樂所以者何前世所作功德復少中復有得入以天樂相娛樂所以者何前世作功德具足故爾時天帝釋與忉利天人在麤堅園觀中相娛樂飲食一日二日至七日便出去至樂畫園觀中相娛樂亦如是復至憒亂歌舞園觀中飲食相娛樂亦如是何以故言善等天人入忉利天宮時念善義安樂是故言善等何以故言麤堅忉利天人入麤堅園觀中時身便麤堅是故言麤堅何以故言樂畫忉利天人入樂畫園觀中時身便自然種種畫色是故言樂畫何以故言憒亂忉利諸天人入憒亂園觀中時天帝釋月八日十四日十五日便自捨婇女獨將阿須夫人遊行爾時諸天子與婇女相雜錯憒亂行是故言憒亂何以故言歌舞忉利諸天人入歌舞園觀中時便歌舞相娛樂是故言歌舞何以故言晝過度大樹有天名文陀在上居止以天五樂甚相娛樂以是故言晝過度復次晝過度大樹常有花實譬如加尼樹是故言晝過度天帝釋邊常有十天子擁護之一者名根二者名具戒三者名比流四者名比流藏五者名阿流六者名波流七者名利桓八者名樓漢九者名拘和難十者名難是十天子常擁護天帝釋天下人水中生好青蓮華紅蓮華黃蓮華白蓮華甚香好陸地華亦甚軟好名阿蹄物名陀波羅須交和師陀奴末俱耶尼天下人單曰東方弗于逮天下人地亦如是龍及金翅鳥水中生青蓮華紅蓮華黃蓮華白蓮花甚柔軟香好及陸地有諸花阿須倫水中亦有青紅黃白蓮華柔軟甚香好陸地亦有好華名摸大摸加加漫陀大漫陀四天王上中生蓮華青紅黃白蓮華甚柔軟香好陸地生花亦好忉利焰天兜率天無貢高天他化自轉天水中亦有青紅黃白蓮花甚柔軟香好陸地花亦好此間人有七種色有赤色者有金色者有青色者有黃色者有紫色者有白色者有黑色者是為七種色人阿須倫亦如是有七色諸天亦爾皆有七色諸天有十事將何等為十一者飛行無極二者坐遂無極三者諸天無盜賊四者不自說身善亦不說他人惡五者無有相侵六者諸天齒等而通七者髮紺青色滑澤長八尺八者天人青色髮者身亦青色九者欲得白者身即白色十者欲得黑者身即黑色是為諸天十法事此人間螢火之明不如燈火之明燈火之明不如炬火之明炬火之明不如大火之明大火之明不如星之明星之明不如月之明月之明不如日之明日之明不如四天王宮之明四天王宮之明不如忉利天宮之明忉利天宮之明不如天帝釋宮之明如是展轉不相如上至阿迦尼吒天宮之明阿迦尼吒天宮之明不如摩伊破天子之明摩伊破天子之明不如苦諦習盡道諦之明苦諦習盡道諦之明不如佛之明閻浮利天下人身長七尺或至八尺者衣廣一丈長六尺俱耶尼天下人弗于逮天下人身長七尺或至八尺者衣廣一丈長六尺單曰天下人身長一丈四尺衣廣二丈八尺長一丈四尺衣重二兩半龍及金翅鳥身高四十里衣廣八十里長四十里衣重二兩半諸阿須倫本身高四十里衣廣八十里長四十里衣重二兩半四天王天上天人本身長二十里衣廣四十里長二十里衣重二兩半忉利天人本身長四十里衣廣八十里長四十里衣重七銖半焰天人本身長八十里衣廣百六十里長八十里衣重半兩兜率天人本身長百六十里衣廣三百二十里長百六十里衣重兩銖樂無貢高天人本身長三百二十里衣廣六百四十里長三百二十里衣重一銖他化自轉天人本身長六百四十里衣廣千六百八十里長六百四十里衣重半銖過其上諸天人所著衣應其身閻浮利天下人壽百歲或長或短俱耶尼天下人壽二百歲或長或短弗于逮天下人壽三百歲或長或短單曰天下人皆壽千歲無中死者龍及金翅鳥壽一劫亦有中死者阿須倫天下人壽千歲亦有中死者四王天上諸天人壽天上五百歲亦有中死者忉利天人壽天上千歲亦復有中夭者焰天上諸天人壽天上二千歲亦有中夭者兜率天上諸天人壽天上四千歲亦有中夭者樂無貢高諸天人壽天上八千歲亦有中夭者他化自轉天上諸天人壽天上萬六千歲亦有中夭者梵迦夷天上諸天人壽一劫亦有中夭阿波波天上諸天人壽二劫亦有中夭者首陀行天上諸天人壽四劫亦有中夭者遺呼天上諸天人壽天上八劫亦有中夭者無想天人及餓鬼壽天上七劫亦有中夭者阿毘波天上諸天人壽十劫亦有中夭者阿答和天上諸天人壽二十劫亦有中夭者修陀旃天上諸天人壽四十劫亦有中夭者須陀旃尼天上諸天人壽八十劫亦有中夭者阿迦尼吒天上諸天人壽百劫亦有中夭者虛空知天上諸天人壽萬劫亦有中夭者識知天上諸天人壽二萬劫亦有中夭者阿竭若然天上諸天人壽四萬劫亦有中夭者無思想亦有思想天上諸天人壽八萬劫無有夭者佛言為人民四種食以立身何等為四一者見取食二者溫食三者意食四者識食是為四種食何等為所取食閻浮利天下人食米飯麮肉魚衣被澡浴以是安隱食西方俱耶尼東方弗于逮天下人亦如是單曰天下人食淨潔自然粳米是為見取食及澡浴龍及金翅鳥食魚鱉及食提米提歷大魚是為取食及沐浴阿須倫食自然食及衣澡浴四天王諸天食自然食衣被及澡浴忉利諸天亦食自然食衣被及澡浴焰天兜率天無貢高天他化自轉天人皆食自然之食及衣被沐浴從他化自轉天以上用禪好喜作食以定意作食何等人食溫食卵種之類食溫食是為溫食也何等為意念作食者其有意念肉食相是為以意念作食何等為識食者泥犁中人及無想天人以識作食是為識食是為四種食為人民故生以立身命閻浮利天下人以金銀珍寶米穀錢財生口市買價販俱耶尼天下人以牛馬米穀珠玉作市販賣弗于逮天下人以金銀珍寶米穀錢財生口市買價販單曰天下人無市買價財諸天亦爾閻浮利天下有男女婚姻之事俱耶尼弗于逮天下人亦有男女婚姻之事單曰天下人無婚姻之事若男子起婬意向女人時相視便度道去男子在前女人在後有樹曲合如交露北方天下人在其中止男女各異處便共往至其樹下若樹低蔭覆其人上便共交通樹不覆人上者不行交通之事各自別去龍及金翅鳥有男子女人婚姻之事阿須倫亦有男女婚姻之事從是以上無有婚姻之事閻浮利天下人男女共居止交通俱耶尼弗于逮單曰天下人男女行陰陽之事龍及金翅鳥男女亦有陰陽之事諸阿須倫男女亦行陰陽之事四天王天上人男女亦行陰陽之事忉利天上人男女以風為陰陽之事焰天人男女以相近成陰陽之事兜率天人男女相牽手便成陰陽無貢高天人男女相視便成陰陽他化自轉天人念婬欲便成陰陽從是以上離於欲其有人身行惡口言惡心念惡從是人間命盡墮泥犁中受命及得名色得六入有人身行惡口言惡心念惡從是人間命盡墮畜生受命及得名色從名色得六入其有人身行惡口言惡心念惡從是人間命終墮餓鬼中受命得名色得六入其有人身行善口言善心念善命盡便生為人受命得名色從名色得六入其有人身行善口言善心念善從是人間命盡便生四王天上受命得名色從名色得六入譬如閻浮利天下人小兒年一歲若一歲半人始生天上作天子如是諸天憶如是我男女適生天上便自知宿命我用何等因緣得來生此即自說我用三事實得生此何等為三一者布施二者持戒三者棄惡是為三我天上壽盡當復還生世間在人間亦復身行善口言善心念善終亡已後當復還天上生天子說是已便念欲得食即自然滿寶器食在前福德少者自然青飯食在前福德中者自然赤飯食在前福德上者自然白飯食在前天人便取食之時於口中自消盡譬酥若麻油著火上即消滅天人食時如是於口中便自消滅渴時即自然滿寶器甘露漿在前福德少者自然青色漿在前福德中者自然赤色漿在前福德上者自然白色漿在前便取飲之於口中自消滅譬如酥麻油著火上即消滅如是天人飲漿時便於其口中自消滅飲食竟已即長大如四天王天上餘天人便往至浴池中浴自娛樂從浴池出往至香樹下取種種香塗身往至瓔珞樹下樹自低便取樹幘瓔珞著之復至衣服不息樹下樹自低便取衣服不息著之復至器果音樂樹下樹自低便取器取果食之清其汁飲之復取音樂之自隨其歌舞往入園觀舍宅見無央數百千玉女作音樂歌舞相娛樂觀東面玉女便忘西面玉女觀西面玉女便忘東面玉女天子便自念言我前世用何等因緣故得來生此間今時皆忘前世事坐見玉女故婬亂失意玉女名不念所以名不念者用男子見失意故其有人身行善口言善心念善於是人間命盡生忉利天上時譬如閻浮利天下人二歲若三歲身長大如是諸天憶知是我男是我女天子便自念宿命何以故得生此用布施持戒棄惡故欲得飲食時便自然滿金器在前隨福德上中下生白赤青在前便取飲食之於口中自消盡譬如持酥麻油著火上即自消滅天人飲食時如是食已身即長大譬如忉利天人便往至浴池中洗浴自娛樂出往至香樹瓔珞衣被不息器果音樂樹下樹枝自低即取香塗身取瓔珞不息衣被著之取器食果取音樂之歌舞入園觀舍宅見無央數百千玉女便忘前世因緣不能復念其有人身行善口言善心念善從是人間命盡便上生焰天上受命適生時其身如閻浮利天下人三歲四歲天子身自然長大如是亦復自念前世布施持戒棄惡故得生天上欲得飲食時亦自然寶滿在前便飲食即口中消盡譬如持酥麻油著火上即消滅食已入浴池洗浴出至諸樹間樹枝自低取其所有飲食作音樂歌舞入園觀舍宅見無央數百千玉女其意擾亂不復念宿命之事其有人身行善口言善心念善從是人間命盡便上生兜率天上適生身體長大如閻浮利天下人四歲五歲亦自知前世所作布施持戒棄惡亦食自然之飲食身即長大如餘天人往至浴池洗浴出到諸樹下各取所有作妓樂歌舞入園觀舍宅見無央數百千玉女煩亂其意不能復念宿命其有人身行善口言善心念善命盡生無貢高天上適生身長大如閻浮利天下人五六歲若生他化自轉天上適言生身如閻浮利天下人六七歲身即長大自知宿命布施持戒棄惡亦食自然飲食入浴池洗浴出至諸樹間樹枝自低各取所有衣被瓔珞不息著之取器食果作音樂歌舞入園觀舍宅見無央數百千玉女煩亂其意不能復念宿命佛言十五日有三齋何等為三齋月八日十四日十五日是為三云何為月八日齋月八日齋時四王告使者言往案行四天下觀視萬民知世間有孝順父母者不有承事沙門婆羅門道人者不有敬長老者不有齋戒守道者不有布施者不有信今世後世者不使者受教四布案行天下還具白言多有不孝父母不敬事沙門婆羅門道人長老不齋戒布施四天王聞之即不歡喜說言今我聞惡語是為減損諸天增益阿須倫種若多有孝順父母沙門婆羅門道人長老者多有齋戒布施信今世後世者具白之四天王聞之即大歡喜說言我今聞善言用人多有作善者增益諸天減損阿須倫種是為月八日齋十四日齋云何十四日齋時四天王自告太子四布案行天下觀視萬民還具白意言多有作惡者四天王聞則不歡喜說言人多有惡者減損諸天增益阿須倫種得善多者四天王則喜言增益諸天減損阿須倫種是為十四日齋法云何為十五日齋十五日齋時四天王躬身自下四布案行天下觀視百姓寧有孝順父母沙門道人敬長老齋戒布施信今世後世者不多有不能者即時四天王入善等正天中白天帝釋言世間多有不孝父母沙門道人多不敬長老齋戒布施不信今世後世者天帝釋聞已言我為聞惡坐其不作善故減損諸天增益阿須倫種作善多者四天王入為善等正天具白天帝釋及忉利天人忉利天帝釋則大歡喜言我今以聞善語用世間人作善多故增益諸天減損阿須倫是為月十五日齋時是為十五日三齋佛告比丘言若有異道人問言一切男子女人初生時有隨後護之不若異道人問是者汝曹當報言街巷市里一切屠殺處塚間皆有非人無空缺處其非人名隨報郡國縣邑丘墟名如江河山川所有名非人亦作是名如人所作名護非人亦作是名其有樹高七尺圍一尺者上悉有神其有人於是人間身行惡口言惡心念惡作十惡者千人百人一神護之譬如百群牛羊若千牛羊群一人牧護之佛言如是其有人身口言惡心意念惡者百人千人有一神護耳其有人於此人間身行善口言善心念善奉十善事者是法人正見不轉人等一人常有百若千非人護之譬如王君大臣一人常有百若千人在傍護之佛言如是其有人身口意行善奉十善事者是尊法正見之人等一人常有百若千非人在後護之是謂為男子女人常有非人護之有三事閻浮利天下人勝俱耶尼天下人何等為三一者意勇猛在因緣地二者此間人意勇猛修梵行三者此間人意勇猛趣佛是為三有三事俱耶尼天下人勝閻浮利天下人何等為三牛羊珠玉多是為三勝閻浮利天下人閻浮利天下人有三事勝弗于逮天下人何等為三一者此間人意勇猛在因緣地二者此間人勇猛意修梵行三者此間人有勇猛意趣佛是為三弗于逮天下人有三事勝閻浮利天下何等為三一者其地極廣二者其地極大三者其處極富是為三勝閻浮利天下人閻浮利天下人有三事勝單曰天下人何等為三一者意勇猛在住二者意勇猛修梵行三者有勇猛意趣佛是為三單曰天下人有三事勝閻浮利天下人何等為三一者無所繫屬二者不畜奴婢婦子三者壽千歲無所缺減是為三閻浮利天下人有三事勝阿須倫何等為三一者意勇猛在住二者意精進修梵行三者有勇猛意趣佛是為三諸阿須倫有三事勝閻浮利人何等為三一者壽命長二者得久在三者多安隱是為三閻浮利人有三事勝四天王天上人何等為三一者意勇猛在住二者意勇猛修梵行三者有勇猛意趣佛是為三四天王天上人有三事勝閻浮利天下人何等為三一者長壽二者得久在三者多安隱是為三閻浮利人有三事勝忉利天人焰天兜率天無貢高天他化自轉天人何等為三一者意勇猛在住二者意勇猛修梵行三者有勇猛意趣佛是為三忉利天焰天兜率天尼摩羅天婆羅尼蜜利耶起致天有三事勝閻浮利人何等為三一者壽命長二者得久在三者多安隱是為三欲界人有十二種何等為十二一者泥犁二者禽獸三者薜荔四者世間人五者阿須倫六者四天王七者忉利天八者焰天九者兜率天十者無貢高天十一者他化自轉天十二者魔天是為十二種人為欲界色行天有十八何等為十八一者梵加夷天梵不數樓天梵波利沙天大梵天阿維比天波利答天阿波羅那天波利多首天阿波羅天摩首天阿披波羅天維阿天波利多維天阿波摩維呵天維呵天維阿天阿答和天善見天色天阿迦尼吒天是為十八色行天無色行天有四何等為四一者虛空智天二者識智天三者阿竭然天四者無思想亦有思想天是為四無色天佛告諸比丘言昔者持地大天神發起是惡見言但有地無有水亦無有火無有風佛言我爾時往至持地大神所告持地天神言汝為實發起是惡見言地無有水火風不天言唯然世尊佛言天莫說地無水火風所以者何地有水火風地里數最深佛言我能知持地大神發起惡見我便以法勸助令意開解歡喜即立遠塵離垢諸法法眼生譬如白繒淨好持著染中則受染色好佛言如是持地大神立遠塵離垢諸法法眼生爾時持地大神見在得法行斷狐疑白佛言我從今已往盡形壽歸命佛歸命法歸命比丘僧受持優婆夷戒常有慈心於人及蜎蜚蠕動之類也佛告比丘昔者持水大神發是惡見言但有水無有地亦無火風我爾時往至持水大神所問持水大神言汝實為發起惡見言但有水無有地火風耶神言唯然世尊佛言大神莫得說是語所以者何有水亦有火地風但水里數大深水神即棄捐惡見我但以法勸助令意開解歡喜即立遠塵離垢諸法法眼生譬如白繒淨好持著染中便受好色持水大神亦如是現在得法行無有狐疑即白佛言我從今已往盡形壽歸命佛歸命法歸命比丘僧受戒常慈心於人及蜎蜚蠕動之類佛告比丘昔者持火大神發是惡見言從火無有地水風我爾時往至持火大神所問言汝實為發是惡見言從火無地水風不火神言唯然世尊佛言天神莫得說是語所以者何有火亦有地水風爾時持火大神即棄捐惡見我便以法勸助令意開解歡喜即立遠塵離垢諸法法眼生譬如白繒淨好持著染中即受好色持火大神亦如是現在得法行無有狐疑白佛言我從今已往盡形壽歸命佛歸命法歸命比丘僧受持戒作優婆夷常有慈心於人及蜎蜚蠕動之類佛告比丘昔者持風大神發是惡見言從風無地水火我爾時往至持風大神所問之言汝實發是惡見言從風無地水火耶風神言世尊唯然佛言莫得說是語所以者何有風亦有地水火但風里數大深爾時持風大神便棄捐惡見佛言我以法勸助令意開解歡喜即立遠塵離垢諸法法眼生譬如白繒淨好持著染中即受好色持風大神亦如是現在得法行無狐疑便白佛言我從今已往盡形壽歸命佛歸命法歸命比丘僧受戒作優婆夷常有慈心於人及蜎蜚蠕動之類佛告比丘言雲有四色何等為四一者有青色二者有赤色三者有黃白色四者有黑色其有青色雲者中有水界大多其有赤色雲者中有火界大多其有黃白色雲者中有地界大多其有黑色雲者有風界大多雷電有四品何等為四一者東方電名百主二者南方電名身味三者西方電名阿竭羅四者北方電名阿祝藍何以故於虛空有電出聲有時身味電與阿祝藍合諍用是故虛空中出聲或身味電與百主電共諍是故雲中出聲有時阿祝藍電與身味電共諍時是故虛空中出聲何以故虛空雲中出聲有時地種與水種共諍地種與火種共諍地種與風種共諍譬如出山相搏住佛言如是地種與水火風種共諍是故虛空中出聲此事雨復有五事失雨何等為五一者於是天雲起雷出電現應人謂當天雨有時風種大起吹至遠山間墾澤處雨是為一事失雨復次天雲起雷出電現應人謂天當雨有時火種起焦燒雨水是為二事失雨復次天雲起雷出電現應人謂天當雨有時阿須倫王便兩手取雨水著大海中是為三事失雨復次天雲起雷出電現應人謂當雨時雨師反婬亂是故天雨不數時節是為四事失雨復次國君行非法奉癡法多瞋恚惡天雨便不時節是為五事失雨佛告比丘昔者諸天欲與阿須倫共戲戰諸天便在一面住舍營時天帝釋告忉利諸天言若使我諸天得勝阿須倫壞者當以五繫縛維摩質阿須倫天帝釋諸樂天等忉利天即受天帝教爾時維摩質阿須倫亦復告諸阿須倫言若使諸阿須倫得勝諸天壞者便當取天帝釋以五繫縛之諸阿須倫受教爾時天與阿須倫共戰諸天便得勝忉利天便取維摩質阿須倫以五繫縛將至善等天以見天帝釋若維摩質阿須倫念言我樂在天上者便自見繫縛已解自然天五樂在前若維摩質阿須倫自念欲還便自還五繫縛失天五樂佛告諸比丘阿須倫所被繫縛如是魔所繫縛復劇若是念為魔所縛不念為魔所解有我念有吾有我為著無有我是亦為著有色是亦為著無有色是亦為著亦不有色亦不無色是亦有著有想者是亦為著無想者是亦為著亦不有想亦不無想是亦為著疫病是為著瘡是為著痛賢者弟子聞是著病著瘡著痛樂無所著行是我者是為著是為不專一為亂是為展轉有我是為著無有我是亦為著有色是為著無色是為著亦不有色亦不無色是亦為著有想是為著無想是為著亦不有想亦不無想是亦為著著病瘡痛賢者弟子聞是著病瘡痛便樂無所著行佛告比丘昔者阿須倫與天戰釋提桓因告忉利諸天若諸天得勝便當五繫縛維摩質阿須倫諸天即受教爾時維摩質便復告諸阿須倫若我曹得勝者便當共取天帝釋五繫縛之便共戰諸天便得勝則取維摩質阿須倫五繫縛之將至善等天等以見天帝釋維摩質阿須倫行來善等天等所見者便罵詈惡口爾時侍者於天帝釋前便說偈言天帝釋為恐耶無有力而寂寞目前聞維摩質口所出麤惡語爾時天帝釋報侍者說偈言我不用恐故寂力不少於維摩云何人智慧者寧當與愚癡諍爾時侍者於天帝釋前說偈言若愚癡來時不當應忍此事於彼當以撾杖便撾擊是愚癡爾時天帝釋報侍者說偈言我已為了知是不當與愚癡語若愚者有瞋恚智慧者不欲諍爾時侍者於天帝釋前說偈言當知是如是寂天帝釋當見因用愚癡謂智為以恐畏故寂寞其愚癡自謂為用恐畏故默聲用是故復來王恐捨如牛走爾時釋提桓因報侍者說偈言念來嬈輕易我謂為恐故默然身之利第一義無有與忍辱等其是者弊惡人身有起瞋恚意不當發瞋恚向瞋恚者便共諍爾時釋提桓因重復報侍者說偈言所作有二因緣為身故及他人若有起諍者智慧者不與若有作是二事為己身及他人人謂是為愚癡用不解於法故無力者謂有力其有力癡強者行法者其筋力無有能降伏者其有是筋力者於劣人其寂寞我知忍為最上涕忍辱於劣人佛告比丘欲知爾時天帝釋是我身我忍辱如是我今亦復忍辱佛語比丘昔者阿須倫與天共得勝諸天即壞天帝釋便坐千馬車走還見睒披大樹上有鳥諸巢中有二卵便自說偈言語御者鳥睒披迴馬車當避去寧阿須破壞我莫令壞是兩卵御者即受天帝釋教迴千疋馬車避去諸阿須倫見天帝釋千疋馬車迴還便言欲來與我戰以阿須倫即恐怖忙走諸天即得勝佛告比丘欲知爾時天帝釋不則我身是我爾時以慈心念一切人民及蜎蜚蠕動之類亦如是佛告比丘昔者諸天與阿須倫共戰諸天得勝阿須倫壞爾時天帝釋甚歡喜還造起大講堂名為勝何以故名為勝勝諸阿須倫故作百重欄楯一一欄楯間各作七百交露一一交露中有七百玉女一一玉女有七百侍者爾時天帝釋不復憂諸玉女衣被飲食各如前世所行自然為生起講堂千世界中講堂無與天帝釋講堂等者阿須倫王念言我威神乃尊如是諸日月及忉利天於我上虛空中住還我欲取日月之光明著耳中行至十方念是已便瞋恚無所復隨避爾時阿須倫王念維摩質阿須倫維摩質阿須倫既知之便著種種具莊取種種兵仗騎乘無央數阿須倫百千俱往至阿須倫王所在前住爾時阿須倫王復念舍摩利阿須倫舍摩利阿須倫即復知之便著種種具莊取兵仗騎乘與無央數百千阿須倫往至阿須倫王所在前住爾時阿須倫王復念滿由阿須倫祇羅阿須倫即知之便著種種具莊取兵仗與無央數百千阿須倫俱往至阿須倫王所在前住爾時阿須倫王自著種種具莊取兵仗騎乘與無央數百千阿須倫王圍遶從城出往欲與忉利天共戰爾時難頭和難龍王以身繞須彌山七匝而震動須彌山以尾搏扇大海其水跳上至須彌山邊三百三十六萬里忉利天即知阿須倫欲來與天戰爾時海中諸龍著種種具莊取兵仗騎乘皆往逆諸阿須倫共若得勝者逐諸阿須倫入其城郭若諸龍壞不能勝者便往至拘蹄鬼神所語諸拘蹄鬼神言諸阿須倫欲與諸天戰共去逆來拘蹄諸鬼神聞諸龍語便著種種衣被具莊取兵仗騎乘共往逆阿須倫便戰若能勝者逐阿須倫至其城郭不能勝者即往至持華鬼神所語諸持華鬼神言阿須倫欲與天共戰當俱往逆逐之持華鬼神從龍及拘蹄鬼神聞是語便著種種具莊取兵仗騎乘共往逆與阿須倫共戰若得勝者便逐入其城郭若不能勝者便往至蔡陀末鬼神所語蔡陀末鬼神言諸阿須倫欲與諸天共當共往逆逐之蔡陀末鬼神聞之便著種種具莊取兵仗騎乘共往逆阿須倫共戰得勝者即逐阿須倫至其城郭不能勝者便往至四天王上語四天王言諸阿須倫欲與天戰當共往逆戰逐之諸天聞之爾時毘沙門大天王念提頭賴天王提頭賴天王即知之便著種種具莊取兵仗騎乘與無央數提陀羅百千俱前後圍繞往至毘沙門大天王所在前住爾時毘沙門天王復念畢樓勒天王畢樓勒天王即知之便著種種具莊取兵仗騎乘畢樓勒天王與無央數諸天又與無央數百千俱畢樓勒天王又與無央數諸龍百千俱前後圍繞往至毘沙門大天王所在前住爾時毘沙門天王著種種具莊取兵仗騎乘與無央數百千諸鬼神俱圍繞及諸天王往與諸阿須倫共戰若能得勝者便逐諸阿須倫至其城郭不得勝者即往至善等天等白天帝釋及語忉利諸天言諸阿須倫欲與天戰當共往逆逐之爾時天帝釋告諸天言往至須焰天子所蔡兜率天子所尼摩羅天子所波羅尼蜜天子所言阿須倫欲與諸天共戰當共往逐之波羅摩天子即受天帝釋教往語上四天如是便各各著種種具莊取兵杖騎乘來下天與無央數天人焰天往須彌山東脅護忉利天兜率天人往與無央數天人在須彌山南脅住尼摩羅天子與無央數諸天住須彌山西脅護忉利天故波羅尼天子與無央數諸天往住須彌山北脅護忉利天故爾時天帝釋念維縵諸鬼神維縵諸鬼神即知之便著種種具莊取兵仗騎乘往至天帝釋所在前住爾時天帝釋念善住象王善住象王即知之便著種種具莊取兵仗騎乘往至天帝釋所在前住爾時天帝釋復念諸天王諸天王即知之便著種種具莊取兵仗騎乘往至天帝釋所在前住爾時天帝釋復念忉利諸天忉利諸天即知之便著種種具莊取兵仗騎乘往至天帝釋所在前住爾時天帝釋自著種種具莊取兵仗騎乘坐善住象王脅上與無央數百千諸天俱前後圍繞出天宮往至諸阿須倫所共戰刀刃矛箭弓弩以刺傷諸阿須倫身所毒痛不可言以因緣故亦不死諸阿須倫亦如是用七寶刀刃矛箭弓弩以刺傷諸天身毒痛不可言以因緣故亦不死欲行天亦如是與諸阿須倫戰因欲藏故欲因緣故乃如是佛告比丘有三小劫何等為三一者刀劫二者穀貴劫三者疫病劫是為三小劫刀劫者云何刀劫時人多非法愚癡邪見行十惡事用人行是惡事故諸所有美味酥麻油蜜石蜜諸所有皆滅諸有好衣錦白皆滅盡是天下地山林谿谷崖岸自然生諸珠琉璃水精諸寶皆沒地中但有棘岸刀劫時人民不孝順父母不承事沙門道人不敬尊長其惡名遍流行佛言譬如今世人孝順父母敬順事沙門道人承用長老言其善名聞流布如是刀劫時人民不孝順父母不承事道人沙門不敬長老惡名聞流布刀劫時都無有善何況有行善者耶刀劫時是天下人無有賈貸者諸大樹木皆墮地但有溝坑高卑不平有水蕩波處崩岸河水深在底人民少但懷恐怖衣毛為刀劫時人民相見但欲相賊害譬如野澤之中獦者見麋鹿欲殺害之如是刀劫時人民相見但欲相賊害手捉取草木瓦石皆化為刀展轉相殺爾時人壽十歲耳中有者智慧走入山林谿谷深河岸中藏匿言無有能殺我者我亦不殺人便在彼食果蓏樹根刀劫者相殺七日乃休爾時人民死者皆墮泥犁中所以者何彼刀劫時人各各懷毒意相念惡無善意而死刀劫時如是也佛語比丘穀貴劫時云何穀貴劫中時人民多非法愚癡邪見嫉慳貪守財不肯布施用是故天雨不為時節用天雨不時節故人民所耕種枯死不生但有枯莖用是故穀貴人收掃畦中落穀纔自活命穀貴劫時如是也復次穀貴劫時人行掃街市里均穀以自給活復次穀貴劫時樹葉落入地人鑿地取樹葉食之穀貴劫時人民困厄如是也穀貴劫時飢餓死者多歲死骸骨解散在地人皆飢餓收取市里街道骸骨用食之人民飢餓乃如是也穀貴劫時人死者墮餓鬼中所以者何穀貴劫時人民相嫉慳貪是為穀貴劫也佛語比丘疾病劫時云何疾病劫時人民奉行經戒正見離邪見行十善事用是故爾時他方世界諸鬼神來嬈是諸人撾捶諸人撓亂其意此間鬼神婬亂是故他方鬼神得來嬈諸人撾捶撓亂其意譬如王者若大臣兵使守護城門此諸婬亂若他國有強賊來鈔掠此郡國縣邑如是疾病劫時人民奉行經戒正見離邪見奉十善事他方鬼神來觸嬈人撾捶撓亂其意疾病劫時人死者皆生天上所以者何疾病劫時人民轉相勞問言云何為安隱不為差未是為疾病劫時是為三小劫也佛語比丘天地有三災變何等為三一者火災變二者水災變三者風災變是為三災變災變時人會三處何等為三遭火災變時人悉上第十五阿衛貨羅天上聚會眾多遭水災變時人悉上第十九首皮斤天上聚會眾多遭風災變時人悉上第二十三維呵天上聚會眾多遭火災變時天下人皆行非法邪見不見正犯十惡事用人民皆行非法奉邪見不見三行行十惡事故天雨不時節天不雨已後是天下所有樹木草藥萬物皆枯死不復生佛告比丘言是為非常無堅固不得久是為老極故當創厭至令一切度自求解脫矣久久不可計大亂風起入大海三百三十六萬里取日大城郭上須彌山邊百六十八萬里著本日道中用是故世間有兩日出日出之後諸渠小河水皆枯竭無有水佛言是為非常無堅固不得久是為老極故當創厭至得解脫自然之道後時久久不可復計大亂風起吹彼大海水三百三十六萬里入取日大城郭上須彌山王邊百六十八萬里著日城郭道中用是故世間有三日出諸有大河江流邪遠阿夷趣摩醯和叉信他流江皆枯盡無有餘也佛語比丘非常無堅固乃如是是為老極故當創厭遠之至得解脫自然之道矣後復久久不可計有大亂風起吹海水波三百三十六萬里入取日大城郭出上須彌山王邊百六十八萬里著日道中用是故世間有四日出諸流泉大泉及阿耨達池紅蓮華池青蓮華池白蓮華池黃蓮華池摩那街大池那利大池皆枯盡無餘也佛語比丘非常無堅固乃如是不可得久是為老極故當創厭遠至得解脫自然之道矣後復久久不可計大亂風起吹大海水波三百三十六萬里入取日大城郭上須彌山王邊百六十八萬里著日道中用是故世間有五日出大海水稍減四千里八千里萬二千里至減二萬八千里佛語比丘非常無堅固乃如是不可得久是為老極故當創厭遠至得解脫自然之道矣五日出時燋大海水至餘有二萬八千里萬八千里萬四千里八千里四千里有時海水稍減餘有七樹六樹五樹四樹三樹二樹一樹後稍減餘有七人六人五人四人三人二人一人海水餘有沒一人後稍減至人腰稍至人膝後餘有少許水譬如天雨牛蹄中水後稍減久久大海水皆盡不能濕人指譬如脂膏之汁著大火中即無矣佛語比丘非常無堅固乃如是故當創厭遠至得解脫自然之道矣後復甚久久不可計大亂風吹大海水波三百三十六萬里入取日大城郭上須彌山王邊百六十八萬里著日道中用是故世間有六日出四大天下及八萬城大山及須彌山王皆燒炙出譬如大陶家初然火出狀佛語比丘如是世間有六日出時燒炙四大天下及八萬城諸大山須彌山王皆出譬如脂膏濕著大火中即無矣佛語比丘非常無堅固故當創厭求索解脫得自然之道矣後復甚久久有大亂風起吹大海水波三百三十六萬里入取日大城郭出上須彌山王邊著日道中用是故世間有七日出四大天下及八萬城諸大山須彌山王嶔峨動搖譬如大鼎鑊熾其火鑊沸踊躍七日出時如是也四天下忉利天焰天兜率天尼摩羅天波羅尼蜜天梵迦夷天宮皆嶔峨動搖也風高諸天宮上著阿衛貨羅天彼諸初生天子見火皆恐怖先生諸天語初生天子汝莫怖恐我昔更見燒時火齊此不過爾時四大天下及八萬城諸大山及須彌山皆嶔峨動搖須彌山王四千里一崩墮八千里萬二千里萬六千里二萬四千里三萬八千里而崩墮譬如脂膏濕著大火中即無亦無餘矣佛語比丘所有非常無堅固乃如是是為老極故當創厭遠至得解脫自然之道誰當信世間有七日出時獨有見者信之耳誰當信四大天下及八萬城諸大山及須彌山王燒出獨有見者信之耳誰當信四大天下及八萬城諸大山及須彌山王嶔峨動搖及四天王忉利天焰天兜率天無貢高天他化自轉天梵迦夷天皆嶔峨動搖風舉諸天宮上十五阿衛貨羅天上者獨有見者信之耳誰當信須彌山王盡破壞無復有燋山土處諸泥犁一切皆破滅盡已後畜生禽獸皆復滅盡已然後餓鬼皆復滅盡已後阿須倫皆復滅盡已後人皆死盡及四王天忉利天焰天兜率天無貢高天他化自轉天梵迦夷天人皆滅盡是謂天地燒人皆會一處然後甚大久久有大雲起放大雨其渧大如車輪滿諸江海稍稍聚水上至梵迦夷天復至第十五光明聲天上其水四面有風形持之第一風名住風二者助風三者不動風四者堅風是為四後久久大復久數千萬歲水稍稍耗減無央數百千由旬有風名僧竭周匝四面起吹水稍稍減其上波起生厚沫化作七寶交露如是轉上至第七天上造作宮殿後久久數千萬歲水稍稍耗減數百千由旬數百千由旬亂風從四面起吹撓水上生厚沫化為七寶金銀琉璃水精車馬瑙赤真珠成為交露金風持造第六波羅尼和耶趣天人所居處後久久甚遠數千萬歲水稍稍減亂風名蔡竭從四面來吹水上波起生厚沫化為七寶金銀琉璃水精赤真珠車馬瑙成為交露舍亂風持上第五天上造作天人宮殿竟後久久數千萬歲水下遂耗減亂風從四面來吹水上波起生厚沫化為七寶持上造作第四兜率天上第三焰天作宮殿後復久久數萬歲水下稍稍耗減數千萬由旬亂風從四面來吹水上波起生厚沫化為四寶一者黃金二者白銀三者琉璃四者水精亂風持以於世間天中央造作須彌山王高三百三十六萬里廣縱亦三百三十六萬里其東脅天白銀南脅天青琉璃西脅天水精北脅天黃金復久久數千萬歲水下遂稍稍減數千萬由旬亂風從四面來吹撓其水上生厚沫化為七寶金銀琉璃水精赤真珠車馬瑙成交露亂風持上須彌山王上造作第二忉利天宮殿竟後復久久數千萬歲水下稍稍耗減數千萬由旬亂風從四面來吹撓其水上波起生厚沫化為七寶成交露亂風持上須彌山王百六十八萬里中半造作第一天上人宮殿竟後復久久數千萬歲水下稍稍耗減亂風從四面來吹撓其水上波起生厚沫化為金剛亂風於四大天下及八萬城外造作山高六百八十萬由旬凡合而四匝名大鐵圍山後復久久數千萬歲水下稍稍耗減亂風從四面來吹撓其水上波起生厚沫化為金剛亂風復取於四大天下及八萬城外凡匝四合復造作第二大山其山高六百八十萬由旬其後水下稍稍耗減數千萬歲亂風從四面來吹撓其水上波起生厚沫化為七寶金銀琉璃水精赤真珠車馬瑙圍繞造作八重山高百六十八萬里名阿多利甚姝好其水下遂稍稍減數千萬里亂風從四面來吹撓其水上波起生厚沫化為七寶持著阿多利山周匝造作第二山名伊沙多高百三十四萬里甚姝好第三山名喻漢多高四十八萬里廣亦四十八萬里第四山名善見高二十四萬里廣亦二十四萬里第五寶山名阿波尼高十二萬里廣亦十二萬里第六寶山名尼彌多羅高四萬四千里廣亦四萬四千里第七寶山名維那兜高二萬二千里廣亦二萬二千里第八寶山名遮迦和高萬二千里廣亦萬二千里後水稍稍減亂風四面來吹其水上生厚沫化為厚土因成地深六百八十萬由旬其邊不可限亂風大起吹掘損其地大深三百三十六萬里長亦三百三十六萬里天下諸水皆流歸之正滿因成大海海水何故鹹鹹一味有三事一者海中有大魚身長四千里者八千里者萬二千里者萬六千里者二萬里者二萬四千里者二萬八千里者三萬二千里者皆清淨溺海中故海水鹹二者雲起覆諸海放大雨其雲上至阿迦尼吒天放雨大如車軸洗蕩須彌陀稱諸天宮阿答和天阿比波天首陂斤天惟呵天阿陂陂天梵迦夷天下至四王天其鹹水悉流入大海故海水鹹一味復次昔者得仙道人能使海水鹹一味故海水鹹一味是為三事佛言天地共遭水災變時天下人施行皆為眾善好喜為道德死後精神魂魄皆上第十六天上為天人泥犁中人諸有含血喘息蠕動之類死皆歸人形復為眾善之行好喜為道德死皆上第十六天上為天人阿須倫天人及第一天上人以上至第十五天上人皆終已其精神魂魄來下歸人形施行積為眾善好喜為道德死皆復上第十六天上為天人然後天下人乃盡久久大雲復起上行至故第十五天上其雲下大沸灰雨其渧大如車軸天雨沸灰如是久久數百千萬歲諸四天下八萬城諸大山及須彌山從第十五天上以下至四天下皆麋爛消滅盡無餘譬如以脂膏之汁置大火中即無焰矣誰當信此言者獨有得自然之道者乃信之耳此謂天地遭水災變時破壞終亡之要也天地終亡破壞已後得更始生之法如遭火災變時更生同法始從第十五天上起成下至第一天上及阿須倫天及造作四大天下及八萬城諸大山及須彌山日月星宿乃見下及天下諸所有萬物至造竟鐵圍大山此所謂天地遭水災變時破壞終亡後更始根本要也佛言天地共遭大風災變時天下人施行有仕平善慈仁常孝順皆好喜為道死精神皆上第十七天上為天人泥犁中人及諸有含血喘息蠕動之類死皆歸人形皆復為眾善之行皆喜好為道德死精神魂魄皆上第十七天上為天人阿須倫天及第一天上以上至第十六天上人皆終亡精神魂魄來下歸人形施行積為善喜好為道德死皆得上第十七天上為天人然後天下人乃盡索久久大風起名曰來柯沙上行至故第十六天上閃壞敗破散消滅上悉盡之無餘聲無響久久如是大風吹盡第十六天上人本所居處了盡下至阿須倫天無餘譬如大風吹微善隨消散微盡誰當信此言者獨有得自然之道者乃信之耳大風復吹破壞消滅悉盡天下日月所照中萬物四大天下及八萬城諸大山及須彌山盡竟鐵泰山皆麋消滅亡悉盡索無餘復譬如大風吹微麮隨消散微盡無餘矣天地共遭大風災變時竟一劫後復更始生之法復如遭火災變後復更始生一劫成竟此所謂天地共遭大風破壞終亡以三品復更始生亦以三品誰當信此言者獨有已得自然之道者信之耳天地共更始生如始遭火災變時後復更始生亂風復起造作之悉竟後第十五天上人其薄祿者來下悉填滿十一重天人所居上下悉充滿及阿須倫天在須彌山四面本故所居處悉皆充滿佛語比丘天地破壞更始成之後人皆在第十五阿衛貨羅天上其天上人以好喜作食各自有光明神足其壽甚久長佛告比丘時其水滿天下地爾時無有日月亦無星宿無有晝夜亦無一月半月亦無年歲窈窈冥冥無所見天地成之後彼天人福德薄祿命欲盡者從阿衛貨羅天上來下遊此間地亦以好喜為食各自有光明神足飛行在其人間壽甚久長時天下人甚端正姝好不別男女亦不可別君長庶民人但共眾俱往還佛語比丘時地上自然生地味譬如白酥上肥其地味色如是也其味譬如蜜時有一異嗜味人心念言我欲試以指取地味之知何等類其人便以指取地味之甚喜嗜之如是至三反遂喜即後撮滿手食之餘人見已便以手撮取地味而食之人食是地味之後身即堅面色變惡亡失光明神足不能復飛行上天天下復如故天下窈窈冥冥天下窈窈冥冥之後法當有大黑風起吹入大海水深三百三十六萬里取日月大城郭上須彌山邊百六十八萬里著日月城郭道中用是因緣天下有日月也爾時日大城郭從須彌山東出繞須彌山王西入圍繞復從山東出繞須彌山西入時人有言是昨日日也或有人言非是昨日日者日城郭復從須彌山東出如是三反繞須彌山西入爾時人言是昨日日也或有言非是昨日日也日城郭復從須彌山東出如是三反繞須彌山西入爾時人言是昨日出者也是故謂言日也有三事一者出照現城郭二者沒不現其宮殿正四方其光明照周匝是故圓以天金水精淨潔作城郭彼二分一分者清淨金無瑕穢無垢濁光明照耀一分者水精潔淨無瑕穢無垢濁放光明日大城郭廣長各二千三十里高下亦等城中有金樓觀宮殿名閻浮清淨高六百四十里廣亦六百四十里閻浮樓觀宮殿中有日天子坐廣長各二十里以天七寶金銀琉璃水精赤真珠車馬瑙作之日天子一身皆出光明照閻浮宮殿閻浮宮殿之光明照大城郭大城郭之光明下照四方日天子不念言我為行不行也常以五樂自娛樂快樂天子有無央數天在前導快樂無極前後導從御行是故謂為御日天子其城郭以七寶作七重壁七重欄楯七重交露樹木園觀浴池有青黃赤白蓮華中有種種飛鳥相和而鳴日天子壽天上五百歲子孫子孫相襲代極竟畢一劫日天子城郭下出五百光明周匝復有五百光明是為千光明善因緣所致何從得千光明善因緣以何致之用照天下令人民見其光明以能成為諸事何以故人民見其光明以能成其諸事耶若有布施與沙門道人及貧窮乞者衣被飲食車馬六畜香熏華床臥房室舍宅燈火所求索即疾與不逆人意常不斷截無厭極施一心施後不悔也令道人清淨奉真法歡喜用是使安隱意定得無央數善行譬如轉輪王初立為尊其意歡喜無央數佛言如是也若有人布施沙門道人及貧窮乞者衣被飲食車馬六畜香熏華床臥房室舍宅燈火所索不逆人意不斷一心施後不悔令清淨道人奉尊法用是歡喜使安隱意得無央數善行其人命盡死往至安隱家即生日天子所便疾得持日城郭其光明照下四方矣是謂為千光明以善因緣所致復何從得千光明善有十因緣一者不殺生二者不盜三者不犯他人婦女四者不妄言五者不飲酒六者不惡口罵詈七者不兩舌綺語八者不嫉九者意不瞋恚十者正見以無央數心念善慈仁身死即生日天子所自然得持日城郭是為千光明善因緣所致復何從得千光明善因緣一者不殺生二者不盜三者不犯他人婦女四者不妄言五者不飲酒意行無央數善慈仁譬如好地四徼道中有浴池清涼水濡且美周匝種種樹若有人從暑熱中來飢渴極人入浴池中洗浴飲其水彼人意念無央數歡喜佛言如是也其有不殺盜婬妄言飲酒意念無央數善身死得生日天子所則疾得持日城郭是謂以善因緣所致千光明之耀也何以故日大城郭令天下為秋冬寒用十二因緣故何等為十二一者須彌山中間長三百三十六萬里生青蓮華紅蓮華黃蓮華白蓮華甚眾多大香好日大城郭光明照中為奪其光用是因緣故令日大城郭寒為秋冬是為一事二者阿羅陀山中間長百六十八萬里其中生青紅黃白蓮華甚眾多大香好揈日大城郭之光明用是故令日城郭寒是為二事復次俞安山中間長八十四萬里其中生青紅黃白蓮華甚眾多大香好復揈日大城郭之光明是故天下寒是為三事復次善見山中間長四十八萬里中生青紅黃白蓮華甚眾多大香好揈日之光明是故令天下寒是為四事善見山外次有阿抄波山中間長二十四萬里五阿抄波山後有尼彌陀山中間長十二萬里六尼彌陀後次有比那山中間長四萬八千里七比那山後次有鐵圍山長二萬四千里揈其日大城郭之光明用是故令天下寒為秋冬是為八事復次天下流河揈其日大城郭之光明是故日大城郭寒為秋冬是為九事復次其河水東流向閻浮利者少流行向俱耶尼天下者多便揈日大城郭之光明用是故天下日寒是為十事復次河流向俱耶尼者少流向弗于逮者復多復揈日大城郭之光明故天下寒是為十一事復次河流向弗于逮者少流向鬱單曰者復多彼復揈日大城郭之光明大海水揈日大城郭之光明是故天下日寒有秋冬是為十二事何因緣日大城郭熱為春夏有十事何等為十一者須彌山王其邊有山名阿多高百六十八萬里廣亦百六十八萬里其邊無限甚姝好七寶金銀琉璃水精赤真珠車馬瑙作之彼揈其日大城郭之光明用是故天下熱是為一事復次阿多山外有山名伊沙多高八十四萬里廣亦八十四萬里其邊無限甚姝好皆以七寶作之揈其日大城郭之光明用是故天下熱是為二事復次伊沙多山外有山名喻安陀高四十八萬里廣亦四十八萬里其邊無限甚姝好皆七寶作之彼復揈日大城郭之光明天下熱是為三事復次喻安陀山外有山名善見高二十四萬里廣亦二十四萬里其邊無限是為四事復次有山名阿抄尼高十二萬里廣亦十二萬里其邊無限五事復次有山名泥彌陀高四萬八千里廣亦四萬八千里其邊無限六事尼彌陀山後次有山名比那頭高二萬四千里廣亦二萬四千里其邊無限七事次外復有山名鐵圍高二萬二千里廣亦二萬二千里其邊無限皆以七寶作之日大城郭之光明皆照其上也用是故天下熱有春夏是為八事復次從此高四十萬里有天神舍以水精作之在虛空中大風制持行之譬如浮雲矣天下人皆共名之為星宿其大者圍七百二十里中者圍四百八十里小者圍二百四十里日大城郭之光明皆少彼用是因緣故天下熱是為九事復次天下地揈日大城郭之光明用是故天下熱為春夏是為十事日大城郭有常持風五品一者持風二者住風三者助風四者轉風五者行風是為五共轉行日大城郭未曾休息時也佛言爾時月大城郭出繞須彌山東行西入光明威神稍減是故名為月月有二事光明周匝照四方其大城郭四方正圓光明周匝正圓月城郭以天銀天琉璃造作之也月大城郭廣長各千九百六十里高下亦等城中有月天子天琉璃宮殿高六百里廣亦六百里中有天子坐廣長各二十里以七寶金銀琉璃水精赤真珠車馬瑙作之月天子身一切皆出光明照宮殿光明出照大城郭城郭之光明下照四方月天子不自念言我行不行常以天五樂娛樂快樂月天子前後導從諸天無央數百御行常快樂歡喜故名為御也月天子壽以天上五百歲子孫子孫相襲代其城郭壁以七寶作七重欄楯七重交露七重行樹樹木周匝圍繞皆以七寶造之有園觀浴池中生青黃白紅蓮花種種飛鳥相和而鳴月天子下有五百光明周匝復有五百光明月為千光明善因緣所致千光明善因緣何從得若有布施沙門道人及貧窮乞者衣被飲食車馬六畜香熏華房室舍宅燈火所索不逆人意一心布施後不悔令清淨道人奉真法使安隱得無央數善行譬如轉輪王初立為王時意歡喜無央數佛言如是若有布施沙門道人及貧窮乞者衣被飲食及眾用者令德無央數安隱歡喜其人命盡死即生月天子所則疾得持月大城郭是故謂其千光明以善因緣所致復何從得千光明善因緣若有於是不殺盜婬不妄言綺語惡口罵詈兩舌不嫉意不瞋恚愚癡行十善事意常歡喜無央數譬如好地四徼道中有浴池水清淨濡且美周匝有樹若有人飢渴從暑熱中來入中洗浴飲食之意歡喜無央數佛言如是若有行十善事者身死即生月天子所則疾得持月大城郭也是謂為其千光明以善因緣所致矣復何從得千光明善因緣若有不殺生不盜竊不犯他人婦女不妄言不飲酒其人歡喜身死便生月天子所則疾得持月城郭是謂以善因緣所致千光明六十彈指頃為切七尺縷切二十一尺為一時百彈指為切十尺日大城郭日稍稍南著行六十里盡百八十日乃復北還竟百八十日也日行百八十日著月行十五日即復到矣閻浮利日中時東方弗于逮便冥西方俱耶尼則初出北方鬱單曰則夜半也俱耶尼日中時閻浮利即冥鬱單曰日初出弗于逮夜半也鬱單曰日中時俱耶尼則冥弗于逮日初出閻浮利即夜半也弗于逮日中時鬱單曰則冥閻浮利日初出俱耶尼則夜半也如是閻浮利人日中東方弗于逮天下人冥西方俱耶尼天下人日出鬱單曰天下人夜半俱耶尼人日中便閻浮利人冥鬱單曰天下日出弗于逮天下人則夜半也佛言月何因緣稍稍現缺減有三事故缺何等為三一者角行故稍稍現缺減是為一事二者月大城郭邊有天其色青衣被瓔珞亦青所可侍面止頓其面則現缺減是為二事三者日大城郭以六十光明照月大城郭之明所照面其面則現缺減是為三事日奪月光明故月何因復現滿具足有三事何等為三一者月稍行三方用是故月稍現滿是為一事二者月十五日則諸青色青衣天人入月城中共相娛樂彼時月皆以光明照諸天人譬如眾燈中央然大火其火皆曜眾燈佛言如是月大城郭邊諸天其色青及衣青者月十五日時入與月天子俱相娛樂其光明照諸天人用是故十五日月現滿是為二事三者月十五日時日以六十光明照月大城郭月不受用是故月現滿是為三事月大城郭有常持風五品何等為五一者持風二者住風三者助風四者轉風五者行風是為五風常共行月城郭未曾有休息也月中何因復現乳色也有樹名閻浮利是故名此天下為閻浮利其樹下有山皆以七寶作之高八百里周匝亦八百里其樹高四千里周匝二千里圍五百六十里根深八百四十里其影照現月中故使月大城郭現乳色不明佛告比丘言族姓子作行當如月照天下棄捐貢高之心遠離種姓常懷慚愧之意閻浮利大樹上其實譬如大瓶其味甜如蜜其色白如酥肥閻浮利大樹北有七重山七重樹有七波羅門仙人精舍佛言爾時諸人民食其地上味以自生活如是食是地味甚久長壽命無極其有食地味多者面色變惡食少者面色善好其好顏色者便自貢高形笑惡色者以色自貢高相形笑故其地味便滅不復生更自然生薄餅其味甚香美不如前地味人共會議愁憂自搏呼嗟啼哭思念前地味甚美而亡失之佛言譬如此間人有甘美味與人之便言其味一何美耶貪其味無已爾時人如是共會議愁憂自搏呼嗟啼哭思念前地味時人則復取薄餅食之以自生活如是甚久長其有食地薄餅復多有顏色遂變惡其食少者顏色善好其好顏色者形笑惡色者以色自大貢高相形笑故其地薄餅則復沒不復生更生波羅其味亦香美不如前薄餅味譬如枯加藍華其味如蜜爾時人共會議愁憂自搏呼嗟啼哭念前地薄餅味人便取波羅味食之以自生活其壽命甚久長其食波羅味多者顏色遂變惡食之少者顏色善好其好色者以色自貢高相形笑所致地波羅便沒不生更自然生粳米其味亦香美姝好種種清淨出一切味不如波羅味人共會議憂愁呼嗟啼哭念前波羅味自搏譬如此間人更毒痛法呼嗟啼哭彼時人如是也爾時人取食自然粳米食自然粳米之後天下變為男子女人各各相觀便起婬欲之意行屏處共作不淨行為穢濁之法矣餘者見之便言汝何作非法事乎人人寧當相向作是事耶遠其人去不與談語至二三月然後方呼來相見言昔者人無所著今者人稍有所著後便持童女嫁與夫歌舞戲笑稱願夫婦常使安隱也爾時人非法著婬欲行非法婬欲之後便造舍宅用是非法故初起舍宅佛於是說偈言初時造瞻波國次起波羅奈城用是日出光明然後乃作羅閱爾時人民遂非法著婬欲彼從第十五阿衛貨羅天上人其福德薄祿命盡身死來下人間入母腹中成胞胎用是故女人始懷妊生男女時人民共食是清淨粳米以晡時往取粳米更至明旦續如故明旦往取之至暮其粳米生亦如故佛言如是人朝暮獲取粳米隨生隨如故不覺所獲取處爾時有一人心念言我朝暮往取清淨粳米疲勞不如頓取二日粳米便往取之餘者見之呼共往取粳米報言我已持二日粳米來卿自隨取之爾時其人便善之言彼人甚快乃往取二日粳米我當復往取二三日粳米也餘人復見言共去取清淨粳米其人報言我已取二三日粳米卿自隨意取彼人聞之則善之自念當往取四五日粳米卿即往取四五日清淨粳米來用人相往取清淨粳米多故然後更生莖穬粳米所取即有處不復生爾時人民皆聚會共議愁憂不樂自椎搏啼哭呼嗟言我昔者以好喜為食身有光明飛行神足立安隱時地自然生地味甚香美其色譬如白酥肥其味如蜜其愚者取而食之即相效取地味食之皆亡失光明神足其食多者顏色變惡其食少者顏色善好顏色好者便自貢高形笑惡色者以相形笑故地味即沒不復生更生薄餅薄餅沒後復生波羅波羅沒盡更生粳米以貢高相形笑故至使令清淨粳米所取即有處不生當共分地作畔界用是故天下人更行未曾有法便共分地作畔界各各耕種爾時愚人自有粳米便行盜他家粳米其主見之便言卿所為非所為非法自有粳米不取反行盜他人粳米乎卿後莫復作是事也其人如是三反自置粳米盜他家粳米其主復見之即復言卿所取大非自置粳米反盜他家如是至再三便以手椎擊牽將去至聚落坐眾人評議言此人自置粳米反行盜他人其盜者對眾人言此人以手椎擊我眾人便共會議愁憂不樂自椎搏啼哭呼嗟言今世間遂生惡不善之法怨結日成惡苦一人燒已燒已命以有老病死惡道之事人便現受取之事遂相撾捶見已即自訟事眾人便共議當於何所得賢者共立為君長典主所為我等所作從其取決若有作非法者當誅罰之我等所種粳米各各當共輸衣食爾時彼眾會中有人最大尊端正姝好威神巍巍眾人便白其人當為我等典主作君長所為從其受言教若為非法者即當誅罰之也我曹種所收粳米各各供給君衣食是人即言諾便共立為君長典主一切所為從其受教若為非者即誅罰之人所種粳米各各共輸入典主一切教令人民號曰大王以法取租故名為剎利用是故天下始起剎利種天下所有國皆屬大王時是閻浮利地地平正無山陵谷無有荊棘亦無蚊虻蚤虱亦無礫石地棄捐明月珠玉琉璃金銀大王治閻浮利天下時天下富樂熾盛安隱五穀豐熟人民眾多地佳好水亦饒多譬如蘇麻油塗地不起揚塵生青草眾多周匝正圓其色譬如孔雀尾其香如香香也柔濡如綩綖足蹈上陷入地四寸舉足即還復如故地無四寸空缺處有香樹瓔珞樹衣被樹不息樹寶樹器樹音樂樹樹生華實劈之各各出種種所有中有高七聲下至六五四三二一聲者最卑者高半聲大王治天下時閻浮利有八萬郡國人民聚落居雞鳴者展轉相聞天下無病亦不大熱亦不大寒復無飢渴人大王以法治行奉十善事遍教天下人民使行如父愛子天下人民敬王如子敬父大王有子名曰真真王有子名曰齊齊王有子名曰頂生頂生王有子名曰遮留遮留王有子名和行和行王有子名留至留至王有子名日日王有子名波那波那王有子名大波那大波那王有子名沙竭沙竭王有子名大善見大善見王有子名提炎提炎王有子名染染王有子名迷留迷留王有子名摩留摩留王有子名精進力精進力王有子名堅賤堅賤王有子名十車十車王有子名舍羅舍羅王有子名十丈十丈王有子名百丈百丈王有子名那和檀那和檀王有子名真闍真闍王有子名波延後諸王甚眾多諸轉輪王有十種姓一者姓迦奴車二者姓多盧提三者阿波四者揵陀利五者迦陵六者遮波七者拘獵八者般闍九者彌尸利十者一摩彌是為十種姓迦奴車有五多留亦有五阿波有七揵陀利亦有七迦陵有九遮波有十四拘獵有三十一般闍有三十二彌尸利有八萬四千摩彌有百一然後有王名大善生人呼為伊摩伊摩王有子字烏獵烏獵王有子字不尼不尼王有子名師子師子王有子名悅頭檀悅頭檀王有子名悉達菩薩悉達菩薩有子名羅云佛言以是因緣從昔至今起剎利種爾時人民念言我為著疾病著腫著瘡我欲棄一切著往入空閑處室中坐即棄捐著疾病腫瘡往入空閑處坐思念道今日早起明旦日早起行入丘聚分衛人民見之皆歡喜與之人民便言善哉乃棄捨疾病腫瘡捐一切著往入空閑處坐思念道佛言此輩但行惡不善之法是故謂言婆羅門也爾時彼人不能坐禪念道亦不能得禪用不能坐禪得禪故從坐起入聚落中分衛願說言不能坐禪亦不能得禪共邪行入丘聚分衛故名為聚也行邪法故名為和沙羅是故世間初造起婆羅門種也時人民各各奉行種種法用是故世間有工師種彼時人各各犯殺生用是故謂言殺生種也是以因緣世間初造有殺生也用世間已造起是四種故然後世間乃起第五沙門種也若剎利種身行惡口言惡心念惡行是惡已後身死墮勤苦中婆羅門種工師種殺生種亦如是若身行惡口言惡心念惡身死墮苦中剎利種若身行善口言善心念善身死復墮樂處婆羅門種工師種殺生種其有身行善口言善心念善身死復墮樂處剎利種婆羅門種工師種殺生種若身行二事口意行二事身死墮苦樂中剎利種若有除鬚髮被袈裟信道棄家行作沙門奉行三十七品經行是已善男子善女人用信道故棄家行作沙門行無上清淨事現在不久自以功德作證念道行盡生死具足梵行所作已辦不復更餘事婆羅門種工師種殺生種若有除鬚髮被袈裟行作沙門奉行三十七品經用善男子信故捨家作沙門修無上清淨事現在不久自以功德作證念道行盡生死具足梵行所作已辦不復更餘事也是四種人有起成惠之行者得尊無所著阿羅漢也梵三天爾時說偈言剎利種為人尊諸人民行種姓從起信成惠行彼天上人中尊彼梵三天受是偈不受惡說善事不說惡言勸助是佛言我如來無所著等正覺亦說是義偈諸人民行種姓剎利種為人尊從起得成惠行彼天上人中尊佛說是經時八萬四千天人遠塵離垢諸法法眼生無央數比丘起無餘不受生死意得解脫佛說如是比丘歡喜前為佛作禮而去地深二十億萬里從是已下復有地味二十億萬里下復有粟金二十億萬里下復有剛鐵二十億萬里下復有水八十億萬里下復有風五百二十億萬里乃復有下方異天地從是人間上至梵天亦五百二十億萬里問曰何以正名為劫劫報曰劫名為災壞時有四時因緣一者久在地盡便火起二者久火盡便水起三者久水盡便風起稍生後天地成從成復敗如環無端緒故名為劫久極天地運盡時一切人罪盡者皆上生梵天上其天近是時有罪者未竟者復生他方佛國天下惡道中劫所以有起盡者現非常敗故其事亦自應爾若死是起盡不知苦已不知苦亦不知求道何以故盡火起故何以故盡水起故何以故盡風起故何以故盡地起故